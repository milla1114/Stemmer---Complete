አቶ ደመቀ መኮንን ከጃፓን የውጭ ጉዳይ ሚኒስትር ጋር ውይይት አካሄዱ
(ኢ.ፕ.ድ)
የኢፌዲሪ ምክትል ጠቅላይ ሚኒስትርና የውጭ ጉዳይ ሚኒስትር አቶ ደመቀ መኮንን ከጃፓን የውጭ ጉዳይ ሚኒስትር ሃያሺ ዮሺማሳ ጋር ዛሬ የሁለትዮሽ ውይይት አድርገዋል፡፡ ከሁለትዮሽ ውይይቱ በኋላ በጋራ በሰጡት ጋዜጣዊ መግለጫ ምክትል ጠቅላይ ሚኒስትርና የውጭ ጉዳይ ሚኒስትር አቶ ደመቀ መኮንን እንደገለጹት፤ የሁለቱ አገራት ግንኙነት ለማጠናከር፣ እንዲሁም በቀጠናዊና በአለም አቀፍ ጉዳዮች ዙሪያ ውይይት ማድረጋቸውን ገልጸዋል። የሁለቱ አገራት የዲፕሎማሲ ግንኙነት ረጅም ዘመን ያስቆጠረ ነው ያሉት አቶ ደመቀ፣ የዛሬው ውይይት ግንኙነቱን ይበልጥ ለማጠናከር ይረዳል። በንግድ፣ በኢንዱስትሪና በኢንቨስትመንት ዙሪያ በጋራ ለመስራትም ተወያይተናል ብለዋል። በኢትዮጵያ ለተጀመረውን የሰላም ሂደት ጃፓን ድጋፍ ለማድረግ ቃል መግባቷንም አቶ ደመቀ ገልጸዋል። የጃፓን የውጭ ጉዳይ ሚኒስትር ሃያሺ ዮሺማሳ በበኩላቸው በኢትዮጵያ የተጀመረው የሰላም ሂደትን አድንቀው ሂደቱ ውጤት እንዲያፈራ ጃፓን ድጋፍ ታደርጋለች ብለዋል። በሁለትዮሽና በአለም አቀፍ ጉዳዮች ዙሪያ ውይይት ማድረጋቸውን በመጥቀስ በጋራ እንደሚሰሩም ገልጸዋል።
በሞገስ ጸጋዬ
ሐምሌ 27 ቀን 2015 ዓ.ም