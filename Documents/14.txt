በየዓመቱ አምስት ሺህ የሚጠጉ ሰዎች በእብድ ውሻ በሽታ ህይወታቸው ያልፋል
(ኢ.ፕ.ድ)
በየዓመቱ አምስት ሺህ የሚጠጉ ሰዎች በእብድ ውሻ በሽታ ህይወታቸው እንደሚያልፍ የግብርና ሚኒስቴር አስታወቀ። በግብርና ሚኒስቴር የቬተርነሪ ፐብሊክ ኸልዝ ኃላፊው ዶክተር ሲሳይ ጌታቸው ለኢትዮጵያ ፕሬስ ድርጅት እንደገለጹት፤ በከፍተኛ ሁኔታ እየተስፋፋ በሚገኘው የእብድ ውሻ  በሽታ ምክንያት በዓመት ከአራት እስከ አምስት ሺህ ያህል ሰዎች ህይወታቸው እንደሚያልፍ ጥናቶች ያመላክታሉ። ከዚህ ቀደም እስከ ሦስት ሺህ የሚደርሱ ሰዎች ህይወት በበሽታው ምክንያት እንደሚያልፍ ያወሱት ዶክተር ሲሳይ፤ በአሁኑ ጊዜ ግን የእብድ ውሻ  በሽታ በመጨመሩ ምክንያት የሟቾች ቁጥር በብዙ መጠን ማሻቀቡንም ነው የተናገሩት። በዚህ ዓመት በበሽታው ምክንያት አጠቃላይ የሟቾች ቁጥር መጠን ተጠናቅሮ ያላለቀ ሲሆን፤መረጃዎቹን የማደራጀት ሥራ እየተሰራ እንደሚገኝ ዶክተር ሲሳይ ተናግረዋል። በሀገሪቱ ከስድስት ሚሊዮን እስከ ሰባት ሚሊዮን የሚደርሱ ውሾች እንደሚገኙ ግምት መኖሩን ያመላከቱት ኃላፊው፤ ከዚህ ቁጥር ውስጥ ምን ያህሉ ባለቤት አልባ መሆናቸው እንደማይታወቅ በመግለፅ በሽታው በሰዎች እና እንስሳት ጤና ላይ ከፍተኛ ጉዳት እያደረሰ እንደሚገኝ አክለዋል። በኢትዮጵያ ህብረተሰብ ጤና ኢንስቲትዩት የህብረተሰብ ጤና አደጋ ምላሽ ዳይሬክተር መስፍን ወሰን በበኩላቸው፤ በእብድ ውሻ በሽታ ምክንያት የሚከሰቱ ሞቶችን ለመቀነስ በሀገሪቱ የሚገኙ ማኅበረሰቦች ክትባት እንዲያገኙ የማድረግ ሥራ በትኩረት እየሰራ ይገኛል ብለዋል። 
በዳግማዊት ግርማና ሄለን ወንድምነው 
አዲስ ዘመን  ነሐሴ 2 ቀን 2015 ዓ.ም