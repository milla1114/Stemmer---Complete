በሀገር ውስጥ የተጀመረው የዲኤን ኤ ምርመራ ለህግ ማስከበር ስራው አጋዥ እየሆነ ነው
(ኢ.ፕ.ድ)
ሀገር ውስጥ የተጀመረው የዲኤን ኤ ምርመራ ውስብስብ የወንጀል ድርጊትን ከወንጀል ስፍራ በተሰበሰበ የዲኤን ኤ ምርመራ በመለየት ለህግ ማስከበር ስራው አጋዥ እየሆነ መሆኑን ፌዴራል ፖሊስ ገለጸ። ራል ፖሊስ የዲኤን ኤ ምርመራ ክፍል ኃላፊና ምርመራ ባለሙያ ዋና ኢንስፔክተር ወንድማገኝ ጸጋዬ ለኢትዮጵያ ፕሬስ ድርጅት እንደገለጹት፤ ምርመራው ሀገር ውስጥ በመጀመሩ የግለሰብን፣ የማህበረሰብን እና የሀገርን ሕልውና አደጋ ውስጥ የሚከት የወንጀል ድርጊት የፈጸሙ አካላትን መለየት ተችሏል። ግድያ፣ አስገድዶ መድፈር፣ መኪና ስርቆትና አሽከርካሪን በመግደል የተፈጸሙ ዝርፊያዎችን ከወንጀል ስፍራ በተሰበሰቡ መረጃዎች ላይ በመመስረት ወንጀል ፈጻሚዎችን በመለየት ውጤት ማስመዝገብ ተችሏል፣ ውስብስብ፣ ከፍተኛ ወንጀልና በሰው መብት ላይ ጥሰት የሚያደርሱ ወንጀሎችን መርምሮ ተጠርጣሪን በመለየት ለፍትህ ዘርፉ ድጋፍ አድርጓል ነው ያሉት። እንደ ባለሙያው ማብራሪያ፤ በአንድ ዓመት ትግበራው ወንጀሉን የፈጸመውን አካል የሚያጋልጥ፣ ማህበረሰቡም ወንጀሎች ሲፈጸሙ ምላሽ የሚገኝበትን መንገድ የሚያሳይ አመርቂ የምርመራ ሥራ ተሰርቷል። የዲኤን ኤ ምርመራ ጥያቄ የሚያቀርቡ ግለሰቦች የምርመራ ጊዜን በማሳጠር ፈጣን ምላሽ እንዲያገኙ ማድረጉንና ላልተፈለገ ወጪ እንዳይጋለጡ ጉልህ ሚና ማበርከቱንም አመልክተዋል። በወንጀል ጉዳይ የደም ናሙና ሲሰራ በነበረበት  በአንድ ዓመት እስከ 70 ጉዳዮች ያስተናግድ እንደነበር ያስታወሱት ዋና ኢንስፔክተር ወንድማገኝ፤ የዲኤን ኤ ምርመራ በተጀመረበት በአንድ ዓመት ትግበራው 268 ጉዳዮች ማስተናገድ ችሏል ብለዋል። የዲኤን ኤ ምርመራ የሚያደርግ ቤተ ሙከራ በሀገር ውስጥ ባለመኖሩ ከሀገር ውጭ ተልኮ ይመረመር ነበር። ሥራ ከጀመርን ጀምሮ ሁሉንም አይነት ምርመራ እናከናውናለን። 
በዘላለም ግዛው 
አዲስ ዘመን  ነሐሴ 2 ቀን 2015 ዓ.ም