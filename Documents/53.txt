በ "ሿሿ" ወንጀል የተሰረቁ ስልኮች ከነተጠርጣሪዎቹ ተያዙ
(ኢ.ፕ.ድ)
በመዲናዋ የተለያዩ ቦታዎች በተሽከርካሪ በመንቀሳቀስ በተለምዶ "ሿሿ" የተባለውን ወንጀል ሲፈፅሙ የነበሩ 5 ተጠርጣሪዎች ከ4 ሞባይል ስልኮች ጋር በቁጥጥር ስር ውለዋል። ተጠርጣሪዎቹ በቁጥጥር ስር የዋሉት በለሚ ኩራ ክፍለ ከተማ ወረዳ 10 ሰሚት ፍየል ቤት ተብሎ በሚጠራው አካባቢ ነው፡፡ የትራንስፖርት አገልግሎት የሚሠጡ በመምሰል የሰሌዳ ቁጥር ኮድ 3-26803 ኦሮ በሆነ ሚኒባስ ተሽከርካሪ አንዲት ግለሰብን ከጫኗት በኋላ ሞባይል ስልኳን እንደሰረቋት ስታረጋግጥ በፍጥነት እየነዱ ሰዋራ ቦታ ጥለዋት ለማምለጥ ሲሞክሩ በአካባቢው ህብረተሰብ ትብብር እጅ ከፍንጅ ተይዘዋል፡፡ በወቅቱ በተመሳሳይ መንገድ በፈፀሙት ወንጀል የሰረቋቸው አራት ሞባይል ስልኮች እጃቸው ላይ ተገኝተዋል፡፡ ከተያዙት ስልኮች መካከል የእኔ ንብረት ይገኝበታል የሚል ግለሰብ  ሰሚት አካባቢ ፖሊስ ጣቢያ በአካል ቀርቦ ማመልከት እንደሚችልም ተጠቁሟል፡፡ የትራንስፖርት አገልግሎት የሚሰጡ መስለው ተመሳሳይ ወንጀል የሚፈፅሙ ግለሰቦች መኖራቸውን ህብረተሰቡ ተገንዝቦ አስፈላጊውን ጥንቃቄ እንዲያደርግ የአዲስ አበባ ፖሊስ መልዕክቱን አስተላልፏል፡፡

ሐምሌ 28 ቀን 2015 ዓ.ም