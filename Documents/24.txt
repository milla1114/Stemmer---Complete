ሁለት ሚሊዮን የሚጠጉ ዜጎች የኮሌራ ክትባት አግኝተዋል በሦስት ክልሎች በሚገኙ 35 ወረዳዎች ላይ የአተት በሽታን መቆጣጠር ተችሏል
(ኢ.ፕ.ድ)
ለአንድ ነጥብ ዘጠኝ ሚሊዮን ዜጎች የኮሌራ ክትባት መስጠቱን የኢትዮጵያ ኅብረተሰብ ጤና ኢንስቲትዩት አሳወቀ። ኢንስቲትዩቱ 85 የሕክምና መስጫ ጣቢያዎችን በማቋቋም ሕክምና የመስጠት ተግባር እያከናወነ መሆኑ ተመላክቷል። የኢንስቲትዩቱ ዋና ዳይሬክተር ዶክተር መሳይ ሀይሉ ለኢትዮጵያ ፕሬስ ድርጅት እንደተናገሩት፤ የክረምት ወራትን ተከትሎ የውሃ እጥረት ባለባቸውና ለበሽታው ተጋላጭ በሆኑ አካባቢዎች የኮሌራ ክትባት ለአንድ ነጥብ ዘጠኝ ሚሊዮን ዜጎች መስጠት ተችሏል። እንደ ዶክተር መሳይ ንግግር፤ አጣዳፊ ተቅማጥና ትውከት በኦሮሚያ፣ ደቡብና ሲዳማ ክልሎች በሚገኙ በአንዳንድ ወረዳዎች ላይ ተከስቶ ነበር። ተጋላጭና አጎራባች በሆኑ በስልሳ አምስት ወረዳዎች ላይ ያሉ ቀበሌዎች የመከላከልና የቁጥጥር ሥራ መሠራቱን የገለጹት ዶክተር መሳይ፤ በሦስት ክልሎች በሚገኙ ሰላሳ አምስት ወረዳዎች ላይ የአጣዳፊ ተቅማጥና ትውከት በሽታን መቆጣጠር ተችሏልም ነው ያሉት። የመጠጥ ውሃ እጥረት ባለባቸው ስፍራዎች በጣም ተጋላጭ ለሆኑ የኅብረተሰብ ክፍሎች የኮሌራ ክትባት ተሰጥቷል ያሉት ዶክተር መሳይ በሦስት ክልሎች በሚገኙ 35 ወረዳዎች ላይ የአጣዳፊ ተቅማጥና ትውከት በሽታን መቆጣጠር ተችሏልም ብለዋል። በሞያሌ ኬንያና ሌሎችም አጎራባች ሀገራት ከተከሰተበት ጊዜ ጀምሮ የመከላከልና መቆጣጠር ሥራዎች መከወናቸውን የገለጹት ዶክተር መሳይ፤ አደጋ ማስተባበሪያ ማዕከላትን በማቋቋም የአጣዳፊ ተቅማጥና ትውከት በሽታን የማከም ሥራዎች መሠራታቸውን ተናግረዋል። በአንድ ሳምንት ውስጥ 204 ሰዎች ላይ በሽታው መገኘቱን የተናገሩት ዶክተር መሳይ፤ ከጥር ወር ጀምሮ ይህ ዘገባ እስከተናቀረበት ጊዜ ድረስ በላቦራቶሪ በተረጋገጠ መልኩ 635 ያህል ሰዎች ላይ በሽታው ስለ መገኘቱ ጠቅሰዋል።
በዳግማዊት ግርማ 
አዲስ ዘመን ነሃሴ 1/2015