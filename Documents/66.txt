የኢትዮጵያ ልማት ባንክ ስድስት ነጥብ አራት ቢሊዮን ብር ትርፍ አገኘ
(ኢ ፕ ድ)
የኢትዮጵያ ልማት ባንክ በተጠናቀቀው የ2015 በጀት ዓመት ስድስት ነጥብ አራት  ቢሊዮን ብር  ትርፍ ማግኘቱን አስታወቀ። የባንኩ ፕሬዚዳንት ዶክተር ዮሐንስ አያሌው የባንኩን የ2015 በጀት ዓመት እቅድ አፈጻጸምን አስመልክተው ዛሬ በሰጡት መግለጫ፤  ባለፉት ዓመታት በተሠሩ የፊፎርም ሥራዎች ባንኩ ከኪሣራ ወጥቶ ትርፋማ መሆን ጀምሯል። በዚህም በተጠናቀቀው በጀት ዓመትም ስድስት  ነጥብ አራት  ቢሊዮን ብር ትርፍ አግኝቷል ብለዋል። በ2014 በጀት ዓመት ትርፉ ሶስት ነጥብ ዘጠኝ  ቢሊዮን ብር እንደነበር አስታውሰው፤ በ2015 በጀት ዓመት ትርፉ ስድስት ነጥብ አራት ቢሊዮን ብር መድረሱ ባንኩ በፈጣን እድገት ውስጥ መሆኑን የሚያመላክት መሆኑን ገልጸዋል። በ2011 የባንኩ ካፒታል ወደ ሁለት ነጥብ ስድስት ቢሊዮን ብር ወርዶ እንደነበር አስታውሰው፤ አሁን ላይ የባንኩ  ካፒታል 38 ቢሊዮን ብር ደርሷል ብለዋል። በወቅቱ 43 ነጥብ አንድ በመቶ ደርሶ የነበረው የተበላሸ ብድር መጠኑም  በአሁኑ ጊዜ ወደ 11 ነጥብ 3 በመቶ ዝቅ ማለቱንም አስታውቀዋል። የባንኩ አቅም ከጊዜ ወደ ጊዜ እያደገ መሆኑን ጠቅሰው፤ ለአንድ ፕሮጀክት እስከ ስምንት ቢሊዮን ብር  ብድር መስጠት የሚያስችል አቅም መፍጠሩንም አስታውቀዋል።
በፋንታነሽ ክንዴ 
ሐምሌ 27 ቀን 2015 ዓም