"ለከተማዋ ነዋሪዎች ቀልጣፋ አገልግሎት ለመስጠት  የሲቪል ምዝገባና ነዋሪነት አገልግሎት መዘመን ወሳኝ ነው"  ከንቲባ አዳነች አቤቤ
(ኢ.ፕ.ድ)
ለአዲስ አበባ ከተማ ነዋሪዎች ቀልጣፋ አገልግሎት ለመስጠት  የሲቪል ምዝገባና ነዋሪነት አገልግሎት   መዘመን ወሳኝ ነው ሲሉ ከንቲባ አዳነች አቤቤ ገለጹ። የከተማ አስተዳደሩ የሲቪል ምዝገባና ነዋሪዎች አገልግሎት ኤጀንሲ የ80ኛ አመት ክብረ በአሉን በማስመልከት ከኢትዮጵያ ፕሬስ ድርጅት ጋር በመሆን  በጋራ ያዘጋጁት የፎቶግራፍ አውደ ርዕይ በከንቲባ ጽህፈት ቤት ተከፍቷል። ከንቲባዋ "ኩነት በዘመናት" በሚል መሪ ቃል የኤጀንሲውን የ80 አመት ጉዞ በማስመልከት የተዘጋጀውን የፎቶግራፍ አውደእርይ ከፍተው በጐበኙበት ወቅት እንደገለጹት፣ በ1935 በ18 ሰዎች የጋብቻ ምዝገባ የጀመረው አገልግሎት ዛሬ ላይ በርካታ ውጣውረዶችን አልፎ   እየዘመነ ይገኛል። እንደ ከንቲባዋ ገለጻ፤ ዛሬ ላይ የከተማዋ ነዋሪዎች ማንኛውም አገልግሎት ለማግኘት እንዲችሉ  የሲቪል ምዝገባና ነዋሪነት አገልግሎት ኤጀንሲ ሚናው ከፍተኛ ነው። የነዋሪዎችን አገልግሎት ከማንዋል ወደ ዲጂታል በመቀየር ቀልጣፋ አገልግሎት እንዲኖር ለማስቻል ባለፉት አመታት በርካታ ሥራዎች ተሰርተዋል ብለዋል። በቀጣይም ለከተማዋ ነዋሪዎች ዘመናዊ፣ ቀልጣፋ አገልግሎት ተደራሽ ለማድረግ በትኩረት እንደሚሰራ ገልጸው፤  ነዋሪዎች አገልግሎቱን በተገቢው መንገድ እንዲገለገሉበት ጥሪ አቅርበዋል። የአዲስ አበባ ሲቪል ምዝገባና ነዋሪዎች አገልግሎት  ኤጀንሲ ዋና ዳይሬክተር አቶ ዮናስ አለማየሁ ፣  ኤጀንሲው  የነዋሪዎችን አገልግሎት ለማዘመን በርካታ የማሻሻያ ስራዎችን እየሰራ ነው ብለዋል። 
በሞገስ ተስፋ
ሐምሌ 27 ቀን 2015 ዓ.ም