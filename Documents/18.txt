አቡዳቢ እና አካባቢው ሴቶች ማህበር ዳግም ተመሰረተ     
በተባበሩ ዐረብ ኤምሬቶች መዲና አቡዳቢ እና አካባቢው የሚኖሩ ሴቶች እንዲሰባሰቡ፣ እንዲደጋገፉ እና ተጠቃሚ እንዲሆኑ ማድረግ ያለመው የሴቶች ማህበር ዳግም ምስረታ ስነ-ስርዓት ሃምሌ 29 ቀን 2015 ዓ.ም በሚሲዮኑ ቅጥር ግቢ ውስጥ መካሄዱን ኤንባሲው አስታውቋል፡፡ 
በኤምሬቶች ከሚኖሩ ኢትዮጵያውያን እና ትውልደ ኢትዮጵያውያን መካከል ከፍተኛውን ቁጥር የሚይዙት ሴቶች መሆናቸውን ተከትሎ መብታቸውን እና ክብራቸውን ለማስጠበቅ ከዚህ ቀደም ማህበር ተቋቁሞ የነበረ ቢሆንም በአንዳንድ ችግሮች ምክንያት እንቅስቃሴው ተዳክሞ ቆይቷል፡፡ 
በመሆኑም ማህበሩን ዳግም ማነቃቃት እና ወደስራ ማስገባት አስፈላጊ ሆኖ በመገኘቱ ዳግም ምስረታ መካሄዱን የሚሲዮኑ የዲያስፖራ ጉዳዮች ጊዜያዊ ዋና አስተባባሪና የማህበሩ ሰብሳቢ ወ/ሮ ፍሬህይወት አስራት በዕለቱ ባስተላለፉት  መልዕክት ገልጽዋል፡፡ 
በዳግም ምስረታ ስነ-ስርዓቱ ላይ በአሁኑ ወቅት በአካባቢው የሚኖሩ ሴቶች ተጠቃሚነት ላይ ችግር እያስከተሉ ያሉ ህገ-ወጥ አሰራሮችን በመንቀስ ሰፊ ውይይት ተደርጏል::
 በተለይም ሕገወጥ ደላሎች በውሸትና በማጭበርበር ሴቶችን ከስራ ቦታቸው በማፈናቀል ለከፍተኛ የኢኮኖሚና የስነልቦና ችግር እያጋላጡ በመሆናቸው ለጉዳዩ ልዩ ትኩረት እንዲሰጠው ተሳታፊዎቹጠይቀዋል፡፡ 