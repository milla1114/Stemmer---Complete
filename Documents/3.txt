በተጠናቀቀው የበጀት ዓመት የገቢዎች ሚኒስቴርና የጉምሩክ ኮሚሽን ከ442 ቢሊዮን ብር  በላይ መሰብሰባቸው ተገለጸ
(ኢ.ፕ.ድ)
የገቢዎች ሚኒስቴርና የጉምሩክ ኮሚሽን የ 2015 ዕቅድ አፈጻጸም ግምገማና የ 2016 በጀት ዓመት ዕቅድ ውይይት በሐዋሳ ተጀምሯል :: በውይይቱ የመክፈቻ ንግግር ያደረጉት የገቢዎች ሚኒስትር ዓይዓለም ንጉሴ፤ በተጠናቀቀው የ2015 በጀት 450 ቢሊዮን ብር ለመሰብሰብ ታቅዶ 442 ቢሊዮን ብር ወይም የዕቅዱን 98 በመቶ ገቢ መሰብሰብ እንደተቻለ ገልጸዋል። ይህ አፈጻጸም ካለፈው በጀት ዓመት ጋር ሲነጻጸር የ 105. 3 ቢሊዮን ብር ወይም የ31.2  በመቶ ብልጫ ማሳየቱንም ሚኒስትሯ ተናግረዋል። ሚኒስትሯ አክለውም ዘመናዊና ተደራሽ የታክስና የጉምሩክ አስተዳደርን በመገንባት ረገድ የህግ ማዕቀፎች እና የአሰራር ስርዓቶች የማሻሻልና በቴክኖሎጅ የማስደገፍ ስራዎች መሰራታቸውንም አስረድተዋል። የጉምሩክ ኮሚሽን ኮሚሽነር ደበሌ ቃበታ በበኩላቸው ፤ በ2015 የበጀት ዓመት ጠንካራ ተቋም ለመገንባት የሚያስችሉ ዘርፈ ብዙ ስራዎች መሰራታቸውን ጠቁመዋል። በአገልግሎት አሰጣጥ፣ ኮንትሮባንድና ህገወጥ ንግድን በመከለከልና በመቆጣጠርም የተከናወኑት ተግባራት አበረታች መሆናቸውን ኮሚሸነር ደበሌ ገልጸዋል: የ2015 ዓ.ም የዕቅድ አፈፃፀምና የ2016 ዓ.ም ዕቅድ ውይይትን በይፋ ያስከፈቱት የሲዳማ ብሔራዊ ክልል ርዕሰ  መስተዳድር የተከበሩ አቶ ደስታ ሊዳሞ የገቢ ሰብሳቢ መ/ቤት ለሀገራችን ወሳኝ ከሚባሉ ተቋማት በመጀመሪያዎቹ ረድፍ የሚመደብ ሲሆን እያስመዘገበ ያለውን ስኬት አጠናክሮ እንዲቀጥል ክልላችን የሚጠበቅበትን ድጋፍ ያደርጋል ማለታቸውን ከኮሚሽኑ ያገኘነው መረጃ ያሳያል። 

ነሐሴ 03-2015 ዓ.ም
