በመጠጥ ከተሸነፈ ሰው ኮት የገፈፈው 3 ዓመት ተቀጣ 
በመጠጥ ሀይል ተሸንፎ ከመኪና መንገድ ዳር ተኝቶ የነበረውን ሰው የለበሰውን ኮት አውልቆ ወስዶ ለብሶ የተያዘው  ታዬ ከተማ በ3 ዓመት ጽኑ እስራት እንዲቀጣ ተፈረደበት።
ተከሳሹ፤ የአቶ መስቀሉ አዲሱን ኮቱን አውልቆ የወሰደበት አራት ኪሎ ቀበሌ ህዳር1/1964 ዓ.ም ከሌሊቱ 6 ሰዓት ላይ መሆኑን አዲስ አበባ ከፍተኛ ፍርድ ቤት 3ኛ ወንጀል ችሎት የቀረበበት የአቃቤ ህግ ክስ ይገልጣል፡፡
ወንጀለኛው የግል ተበዳዩን ኮት ገፎ ወስዶ ወዲያው ለብሶ አልቤርጎ ተከራይቶ ለማደር ሲገባ መያዙን የቀረቡት ምስክሮች አረጋግጠዋል፡፡
አቶ መስቀሉ ለፍርድ ቤቱ በምስክርነት ሲያስረዳ፤ በተጠቀሰው ምሽት በሀይለኛ መጠጥ በመሸነፉ ከምሽቱ 2 ሰዓት ጀምሮ ህይወቱን የማያውቅና ፖሊስ ጣቢያ ከተወሰደ በኋላ በማግስቱ ቅዝቃዜ ሲሰማው መንቃቱን ገልጦ፤የልብሱን መገፈፍ የሰማው ከፖሊሶች አንደበት መሆኑን አመልክቷል፡፡