ኢትዮጵያ የገዛችው አንድ ሚሊዮን ኩንታል ስኳር በአንድ ወር ጊዜ ውስጥ ጅቡቲ ወደብ ይደርሳል
(ኢ.ፕ.ድ)
ኢትዮጵያ የገዛችው አንድ ሚሊዮን ኩንታል ስኳር በአንድ ወር ጊዜ ውስጥ ጅቡቲ ወደብ የሚደርስ መሆኑን የኢትዮጵያ ስኳር ኢንዱስትሪ ግሩፕ አስታወቀ። ተጨማሪ አንድ ሚሊዮን ስኳር ግዢ ለመፈፀም እየተሠራ ነው ተብሏል።በኢትዮጵያ ስኳር ኢንዱስትሪ ግሩፕ የኮርፖሬት ጉዳዮች ምክትል ዋና ሥራ አስፈፃሚ አቶ ዘመድኩን ተክሌ ለኢትዮጵያ ፕሬስ ድርጅት እንደተናገሩት፤ በ2014 ዓመተ ምህረት የኮቪድ ወረርሽኝ በሀገራት ምርትና ምርታማነት ላይ ከፍተኛ ተጽዕኖ በመፍጠሩ ከውጭ ሀገር ወደ ውስጥ ስኳር ማስገባት ትልቅ ፈተና ሆኖ ነበር። በ2014 ዓመተ ምህረት የነበረው የኮቪድ ተጽዕኖ እና በ2015 ዓመተ ምህረት የነበሩ ዓለም አቀፋዊ ሁኔታዎች እስከ አሁን ድረስ ስኳር ወደ ሀገር ውስጥ እንዳይገባ ተግዳሮት ሆነዋል ያሉት ምክትል ዋና ሥራ አስፈፃሚው፤ በ2016 ዓመተ ምህረት በ110 ሚሊዮን ዶላር ሁለት ሚሊዮን ኩንታል ስኳር ወደ ሀገር ውስጥ ለማስገባት እየተሠራ ነው ብለዋል። እንደ አቶ ዘመድኩን ገለፃ፤ በ2014 ዓመተ ምህረት ስኳር ወደ ሀገር ውስጥ ለማስገባት የተጀመረው ሥራ አሁን ላይ ተስፋ እየታየበት ነው። በዚህም ሁለት ሚሊዮን ኩንታል ስኳር ወደ ሀገር ውስጥ ለማስገባት ሁለት ዓለም አቀፍ ስኳር አቅራቢዎች የጨረታ አሸናፊ ሆነዋል። በጨረታውም መሠረት አንደኛው ስኳር አቅራቢ አንድ ሚሊዮን ኩንታል ስኳር ወደ ኢትዮጵያ ለመላክ የብራዚል ወደብ ላይ መድረሱን ገልጿል። ይህም በአንድ ወር ጊዜ ውስጥ ጅቡቲ ወደብ የሚደርስ ሲሆን ይህንንም በፍጥነት ወደ ሀገር ውስጥ እንዲገባ ይደረጋል። ነገር ግን ማዳበሪያ ወደ ሀገር ውስጥ ለማስገባት የሚደረገው ጥረት ስኳር በፍጥነት ወደ ሀገር ውስጥ እንዲገባ የሚደረገው ጥረት ላይ ተጽዕኖ ሊያሳድር እንደሚችል አቶ ዘመድኩን ገልጸዋል። ከዚህ በፊት የነበረው ዓለም አቀፍ የስኳር አቅራቢ ድርጅት የኢትዮጵያ ስኳር ኢንዱስትሪ ግሩፕ በጨረታ ያስቀመጠውን መስፈርት ባለማሟላቱ አሸናፊነቱ እንዲሰረዝ ተደርጓል ብለዋል። 
በሳሙኤል ወንደሰን 
አዲስ ዘመን ነሃሴ 1/2015