የአዲስ አበባ ከተማ አስተዳደር የሲቪል ምዝገባና ነዋሪዎች አገልግሎት ኤጀንሲ  ከኢፕድ ጋር በጋራ ያዘጋጁት የፎቶግራፍ አውደርዕይ በከንቲባ አዳነች አቤቤ ተክፈተ
(ኢ ፕ ድ) 
የአዲስ አበባ ከተማ አስተዳደር  የሲቪል ምዝገባና ነዋሪነት አገልግሎት ኤጀንሲ ከኢትዮጵያ ፕሬስ ድርጅት (ኢፕድ) ጋር በመተባበር ያዘጋጀውና የ80 አመት ጉዞውን የሚያሳይ  የፎቶግራፍ  አውደ ርዕይ በከንቲባ አዳነች አቤቤ ተክፈተ። ቢሮው ላለፉት 80 አመታት የወሳኝ ኩነት ቢሮ በሚል ስያሜ እንደ ሞት፣ ልደት፣ ጋብቻ፣ ፍቺ፣ የመታወቂያና ሌሎች አገልግሎቶችን ለከተማዋ ነዋሪዎች ሲሰጥ የቆየ ሲሆን  በዚህ አመት  አሰራሩን ለማዘመን በአዲስ መልክ "የሲቪል ምዝገባና ነዋሪነት  አገልግሎት ኤጀንሲ" በሚል ተደራጅቶ አገልግሎት እየሰጠ ይገኛል። የኢትዮጵያ ፕሬስ ድርጅት አንጋፋ ልምዱን በመጠቀም ኤጄንሲው በ80 አመታት ውስጥ ለከተማዋ  ነዋሪዎች በምን መልኩ አገልግሎት ሲሰጥ እንደነበር የሚያሳዩ ታሪካዊ ፎቶግራፎች የተካተቱበትን የፎቶግራፍ አውደ ርዕይ አዘጋጅቷል። የፎቶግራፍ አውደ ርዕዩን የአዲስ አበባ ከተማ አስተዳደር  ከንቲባ አዳነች አቤቤ፣ የከተማ አስተዳደሩ የሲቪል ምዝገባና ነዋሪነት አገልግሎት ኤጀንሲ ዋና ዳይሬክተር አቶ ዮናስ አለማየሁ ሌሎች ከፍተኛ  አመራሮች በተገኙበት ተከፍቷል። የኢትዮጵያ ፕሬስ ድርጅት በተመሳሳይ ለውጭ ጉዳይ ሚኒስቴር የተዘጋጀውን ጨምሮ ለሌሎች ተቋማትም ተመሳሳይ የፎቶግራፍ አውደ ርዕይ ማዘጋጀቱ ይታወቃል።
በሞገስ ተስፋ
ሐምሌ 27 ቀን 2015 ዓም
