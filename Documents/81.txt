በምስክሮች ላይ በማቆያ ውስጥ ይደርስ የነበረውን ችግር ይፈታል የተባለ ስምምነት ተፈረመ 
(ኢ ፕ ድ)
በሰዎች የመነገድ ወንጀል ተይዘው በሚቀርቡ ተጠርጣሪዎች ላይ ለምስክርነት በሚጠሩ ዜጎች በማቆያ ውስጥ ይደርስ የነበረውን ችግር ይፈታል የተባለ ስምምነት ተፈረመ። ስምምነቱን የፈረሙት ፍትህ ሚኒስቴር፣ ፌዴራል ፖሊስ ኮሚሽን፣ የአዲስ አበባ ፖሊስ ኮሚሽንና ሰባት አጋር ድርጅቶች ናቸው። ስምምነቱ መኖሩ በኢትዮጵያ በምስክርነት የሚቀርቡ በሰው መነገድ ወንጀል እና ተጋላጭ ፍልሰተኞችን በምርመራና በፍርድ ሂደት ያላቸውን ተሳትፎ ለማሻሻል ይረዳል ነው አጋሮቹ ያሉት። ተጎጂ ምስክሮች ፍርድ ቤት ቀርበው እንዲመሰክሩ ከለላና ጥበቃ በማድረግ ለመደገፍ የሚያስችል ነው። የወንጀል ድርጊቱን ለመቀነስ እንደሚያግዝ፣ በምርመራና በፍርድ ሂደት ደህንነታቸው ተጠብቆ እንዲመሰክሩ እንደሚያስችልም ነው የተነገረው። የፍትህ ሚኒስትር ደኤታ አቶ ፍቃዱ ጸጋ ምስክሮች ስፍራ በማጣታቸው ከተጠርጣሪዎች ጋር አብረው እንዲቆዩ ይደረግ ስለነበር ለሰብአዊ መብት ጥሰት፣ ለድለላና ለተለያዩ ነገሮች ይጋለጡ እንደነበር ተናግረዋል። ስምምነቱ ችግሮቹን በመፍታት አጥፊዎች ለሕግ ቀርበው እንዲቀጡ ለማድረግ ያስችላል ነው ያሉት። የፌዴራል ፖሊስ ምክትል ኮሚሽነር ጀነራል ዘላለም መንግስቴ በበኩላቸው፤ ህገወጥ የሰዎች ዝውውርና  በሰዎች መነገድ ወንጀል ግዙፍ ኔትወርክ ተደራጅቶ የሚንቀሳቀስበት መሆኑን አስታውሰዋል። ትግበራው ወንጀለኞችን ለማስቀጣት፣ ተጎጂዎች ፍትህ እንዲያገኙና እንዲካሱ እንሰሚያደርግና የተጎጂዎችን ስነልቦና ለመጠበቅ እንደሚያግዝም ነው የተናገሩት። የጂአይዜድ የፕሮግራም አማካሪ ወ/ሮ የማርያም ደመቀ ከአጋሮች ጋር ቅንጅታዊ አሰራርን ማጎልበት እንደሚገባ ገልጸዋል። የተሻለ የምስክሮች ጥበቃ እንዲኖር በሚደረገው ሂደት አጋሮችን በማስተባበርና የትግበራውን ሂደት ውጤታማነት በመከታተል ድጋፍ ይደረጋልም ብለዋል።
ዘላለም ግዛው
ሐምለሬ 27 ቀን 2015 ዓም
