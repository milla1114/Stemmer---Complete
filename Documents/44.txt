"የአመራር ልህቀት በሳይበር ዘመን" በሚል መሪ ሃሳብ ሴክተር አቀፍ ሀገራዊ የሳይበር አመራር ሴሚናር እየተካሄደ ይገኛል
(ኢ.ፕ.ድ)
"የአመራር ልህቀት በሳይበር ዘመን" በሚል መሪ ሃሳብ ሴክተር አቀፍ ሀገራዊ የሳይበር አመራር ሴሚናር እየተካሄደ ይገኛል። በመድረኩ ላይ ንግግር ያደረጉት የኢንፎርሜሽን መረብ ደህንነት አስተዳደር ዋና ዳይሬክተር አቶ ሰለሞን ሶካ፤ የመድረኩ ዋና ዓላማ የየሴክተሩ የአመራር ውጤታማነት ለማምጣት፣ የተናበበና የጋራ የሥራ እሴት በመፍጠር ሴክተሮችን ለማብቃት እንዲሁም  በጥናት የተገኙ ውጤቶችን በአመራሩ ዘንድ ተሞክሮን በመጠቀም የእውቀትና የልምድ ልውውጥ ለማዳበር ነው፡፡ አቶ ሰለሞን አክለውም መድረኩ በተለይ ዓለም  ሙሉ በሙሉ ወደ ቴክኖሎጂው በተሸጋገረበት በዚህ ዘመን በሳይበር ዘርፍ  የአመራሩ ልህቀት በማጎልበት ለሀገር ሁለንተናዊ ጠቀሜታ የሚያረጋግጡ ሃሳቦች ለማዳበር ያስችላል ብለዋል። እንደ ዋና ዳይሬክተሩ ገለጻ፤ አሁናዊ የዓለም ሁኔታ በመገንዘብ በዲጅታሉ ዘርፍ የአመራሩን  አቅም ማጎልበት ያስፈልጋል፡፡ ቴክኖሎጂ የሰው ልጅ የእለት ተዕለት እንቅስቃሴን በመቃኘት ሙሉ በሙሉ እየተቆጣጠረ ይገኛል ያሉት አቶ ሰለሞን፤ ለዚህም የቴክኖሎጂ ተጠቃሚነት ለማረጋገጥ የመሪነት ሚና ወሳኝ እንደሆነ ተናግረዋል፡፡ እንደ አቶ ሰለሞን ገለጻ የሳይበር ጥቃት በዓለም አቀፍ ደረጃ ከፍተኛ የደህንነት ስጋት ሆኗል ያሉ ሲሆን፤ የደህንነት ስጋትን ለመቀነስና በዘርፉ ያለው ተጠቃሚነት ለማረጋገጥ እንዲሁም በየዘርፉ ያለው አመራር እርስ በእርስ ልምድ በመለዋወጥ ሀገርን ከደህንነት ስጋት መታደግ ያስፈለጋል፡፡ የኢንፎርሜሽን መረብ ደህንነት አስተዳደር ምክትል ዋና ዳይሬክተር ወይዘሮ ትዕግስት ሀሚድ በበኩላቸው ሳይበር እጅግ ውስብስብ፣አሻሚ፣ ኢ-ተገማች የሆኑ ጉዳዮችን የሚይዝ በመሆኑ ውጤታማ አመራርነት ለማረጋገጥ መሰል መድረኮች በጅጉ ጠቃሚ ናቸው ብለዋል፡፡ በሴሚናሩ ከፍተኛ የመንግስት የሥራ ኃላፊዎች፣ የተለያዩ የሐይማኖት ተቋማት፣ የፋይናንስ ተቋማት መንግስታዊ ያልሆኑ ድርጅቶችና  ጥሪ የተደረገላቸው እንግዶች እየተሳተፉ ይገኛሉ፡፡
በልጅዓለም ፍቅሬ
ሐምሌ 29 ቀን 2015 ዓ.ም