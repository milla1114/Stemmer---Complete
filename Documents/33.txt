የላቀ አስተዋጽኦ ላበረከቱ የጉዞ ወኪሎች የሽልማት ስነ ስርዓት እየተካሄደ ነው
(ኢ.ፕ.ድ)
የላቀ አስተዋጽኦ ላበረከቱ የጉዞ ወኪሎች በአዲስ አበባ የሽልማት ስነ ስርዓት እየተካሄደ ነው። የሽልማት ስነስርአቱ በስምንት የተለያዩ ዘርፎች " በታደሰ ቁርጠኝነት አጋርነታችንን ለማሳደግ" በሚል መሪቃል እየተካሄደ ነው። የኢትዮጵያ አየር መንገድ ዋና ስራ አስፈጻሚ አቶ መስፍን ጣሰውን እንደገለጹት፣ የኢትዮጵያ አየር መንገድ ስራ ከጀመረበት ጊዜ አንስቶ በርካታ ስራዎችን በመስራት  ለኢትዮጵያ ኢኮኖሚያዊ እድገት ትልቅ ሚናን እየተጫወተ ነው፣ ኢትዮጵያ ለማበልጸግ የሚደረገውን ጥረት በመረዳት የበኩሉን ጥረት እያደረገም ይገኛል ብለዋል። እንደ ስራ አስኪያጅ ገለጻ፣ አየር መንገዱ ህዝብን ከህዝብ በማገናኘት፣ ቱሪዝምን በማስፋፋትና ንግድን በማቀላጠፍ ትልቅ ስራ እየሰራ ነው። በአፍሪካ ቀዳሚና በአለም ደረጃ ከግንባር ቀደም አየር መንገዶች ውስጥ አንዱ ነው ሲሉ ገልጸዋል።  በዚህ ሂደት ውስጥ የጉዞ ወኪሎች ሚና ትልቅ ነበር ብለዋል። ወደፊት አየር መንገዱ ከጉዞ ወኪሎች ጋር በጋራ ለመስራት ጽኑ ፍላጐት እንዳለውም ጠቁመዋል። በዝግጅቱ ከፍተኛ የመንግስት የስራ  የስራ ኃላፊዎች፣ የኢትዮጵያ አየር መንገድ ከፍተኛ አመራሮችና ጥሪ የተደረገላቸው የጉዞ ወኪሎች ተገኝተዋል።
በሞገስ ጸጋዬ
ሐምሌ 30 ቀን 2015 ዓ.ም
