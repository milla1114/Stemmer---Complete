የምስራቅ አፍሪካ ተጠባባቂ ኃይል ከኢትዮጵያ ፌደራል ፖሊስ ጋር በመተባበር ለከፍተኛ የፖሊስ አመራሮች ስልጠና መስጠት ጀመረ
(ኢ.ፕ.ድ)
የምስራቅ አፍሪካ ተጠባባቂ ኃይል (EASF) ከኢትዮጵያ ፌደራል ፖሊስ  ጋር በመተባበር  ለከፍተኛ የፖሊስ አመራሮች በኢትዮጵያ ፖሊስ ዩኒቨርስቲ ስልጠና መስጠት ጀመረ። ስልጠናው እየተሰጠ ያለው በምስራቅ አፍሪካ ተጠባባቂ ኃይል ሥር የአሰልጣኞች ስልጠና የወሰዱ፣ በማስተማር አለም ዓቀፍ ልምድ ያላቸው እና ከፍተኛ የፖሊስ አመራሮችን ለተባበሩት መንግስታት እና ለአፍሪካ ኅብረት የሰላም ማስከበር ተልእኮ በማዘጋጀት ከፍተኛ የካበተ ልምድ ያላቸው መምህራን መሆኑ ታውቋል፡፡ ስልጠናው ከነሐሴ1 ቀን 2015 ዓ.ም ጀምሮ ለተከታታይ 11 ቀናት የሚሰጥ ሲሆን ሰልጣኝ መኮንኖች  ውጤታማ የፀጥታ እቅድ አዘገጃጀት፣ ቅንጅታዊ አሠራር እና ስኬታማ የተልዕኮ አፈፃፀም እውቀትና ክህሎት ከስልጠናው እንደሚያገኙ ተገልጿል፡፡ በስልጠናው መክፈቻ ሥነ-ሥርዓቱ ላይ ተገኝተው ንግግር ያደረጉት  የኢትዮጵያ ፖሊስ ዩኒቨርስቲ ፕሬዝዳንት ምክትል ኮሚሽነር ጀነራል መስፍን አበበ የምስራቅ አፍሪካ ሀገራት እየተስተዋለ ያለውን ግጭት በመከላከል ሰላም እና ደህንነቱን ለማስፈን  በፀጥታና በሌሎች ተያያዥ ጉዳዮች ላይ እንዲሁም የዕውቀት፣  የክህሎት ሽግግር ለመፍጠር እና በጋራ የመስራት ባህልን  ለማሳደግ ስልጠናው አስፈላጊ መሆኑን ገልፀዋል :: የምስራቅ አፍሪካ ተጠባባቂ ኃይል የቀጠናዊ  ፀጥታ ለማስከበር የተደራጀ ሲሆን በምስራቅ አፍሪካ ሀገራት ዉስጥ ሊከሰቱ የሚችሉ የፀጥታ ችግሮችን በጋራ ለመፍታት በፖሊሳዊ ተልዕኮዎች ላይ ያተኮሩ  ስልጠናዎችን በመወሰድ የሚሰማራ መሆኑን ገልፀዋል ።

ነሐሴ1 ቀን 2015 ዓ.ም