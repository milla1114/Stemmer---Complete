የኢትዮጵያ ኤሌክትሪክ አገልግሎት በ2015 በጀት ዓመት 35 ነጥብ አምስት ቢሊዮን ብር ገቢ መሰብሰቡን ገለጸ
(ኢ.ፕ.ድ)
የኢትዮጵያ ኤሌክትሪክ አገልግሎት በ2015 በጀት ዓመት 35 ነጥብ አምስት ቢሊዮን ብር ገቢ መሰብሰቡን፤ 353 ሺህ 144 አዲስ ደንበኞችን ተጠቃሚ ማድረጉንና ለ125 የገጠር ከተሞች የኤሌክትሪክ አገልግሎት ማዳረሱን አስታውቋል። የተቋሙን የ2015 ዕቅድ አፈጻጸም እና የ2016 በጀት ዓመት የትኩረት አቅጣጫዎች በተመለከተ ለጋዜጠኞች መግለጫ ሰጥቷል። የኢትዮጵያ ኤሌክትሪክ አገልግሎት ዋና ስራ አስፈፃሚ አቶ ሽፈራው ተሊላ በሰጡት መግለጫ እንዳስታወቁት፤ በ2015 በጀት ዓመት ተቋሙ ከኢነርጂ ሽያጭ፣ ከአዲስ የኤሌክትሪክ መስመር ማስቀጠያ እና ከንብረት ማስወገድ 35 ነጥብ አምስት ቢሊየን ብር ሰብስቧል። በተመሳሳይ በተጠናቀቀው በጀት አመት 353 ሺህ 144 አዳዲስ ደንበኞችን የኤሌክትሪክ ኃይል ተጠቃሚ ማድረግ ተችሏልም ብለዋል። 125 የገጠር ከተሞችንና መንደሮችን የኤሌክትሪክ አገልግሎት እንዲያገኙ መደረጉንም ጨምረው ገልጸዋል በተያዘው የበጀት አመት ተቋሙ 45 ቢሊዮን ብር ገቢ ለመሰብሰብ ማቀዱን አስታውቀዋል። 600 ሺህ አዲስ ደንበኞችን ማፍራት፣ 100 አዲስ የገጠር ከተሞችንና መንደሮችን የኤሌክትሪክ ተጠቃሚ ማድረግ፣ የተቋሙን ወጪ መቀነስ፣ በዘመናዊ የንባብና የክፍያ ስርዓት ተጠቃሚ የሚሆኑ የደንበኞችን ቁጥር ማሳደግ፣ የመልሶ ግንባታ ሥራዎችን ማከናወን፣ የሶላር ሀይል ፕሮጀክቶችን ማጠናቀቅ እና ሌሎች ጉዳዮች የ2016 በጀት ዓመት የትኩረት አቅጣጫዎች መሆናቸውንም ጨምረው  አብራርተዋል።
በሄለን ወንድምነው
ነሀሴ 2 ቀን 2014 ዓ.ም