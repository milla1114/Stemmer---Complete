ዳያስፖራው በሀገራዊ ምክክሩ ላይ በንቃት እንዲሳተፍ ለማድረግ እየተሠራ ነው
የኢትዮጵያ ዳያስፖራ አገልግሎት በተለያዩ የዓለም ሀገራት የሚኖሩ ዳያስፖራዎች በሀገራዊ ምክክሩ ላይ በንቃት እንዲሳተፉ ለማድረግ እየሠራ መሆኑን አስታወቀ። 
የኢትዮጵያ ዳያስፖራ አገልግሎት የሕዝብ ግንኙነት ዳይሬክተር አቶ ወንድወሰን ግርማ ለኢትዮጵያ ፕሬስ ድርጅት እንደገለጹት፤ አገልግሎቱ ዳያስፖራዎች ገንዘብ በሕጋዊ መንገድ ወደ ሀገር ቤት ከመላክ ጀምሮ በሁለንተናዊ ሀገራዊ ጉዳዮች ላይ በንቃት እንዲሳተፍ የማስተባበርና ግንዛቤ የመፍጠር ተግባራትን ያከናውናል። 
በመሆኑም እንደ ሀገር ሊካሄድ በታቀደው ሀገራዊ ምክክር ላይም ዳያስፖራው ንቁ ታሳታፊ እንዲሆን ለማስቻል እየተሠራ ነው ብለዋል። 
የኢትዮጵያ ዳያስፖራ አገልግሎት ዳያስፖራዎች ወደ ሀገር ቤት ገንዘብ በሕጋዊ መንገድ እንዲልኩ፣ የቴክኖሎጂ ሽግግር እንዲኖር፣ የኢንቨስትመንትና ሌሎችም የንግድ ዘርፎችና ቱሪዝም ላይ እንዲሳተፉ የማነሳሳትና የማበረታታት ሥራ እንደሚሠራ ጠቅሰው፤ በሚኖሩባቸው የውጭ ሀገራት የኢትዮጵያ አምባሳደር ሆነው የሀገሪቱን ባህል፣ ታሪክና እሴቶች እንዲያስተዋውቁ ይሠራል። በተጨማሪም ዳያስፖራው በሀገሪቱ ለሚቀርቡ ወቅታዊ ጥሪዎች ምላሽ እንዲሰጥና ሀገራዊ ፕሮጀክቶችን እንዲደግፍ ያስተባብራል ብለዋል። 
አብዛኞቹ ዳያስፖራዎች የሚኖሩባቸው ሀገራት ችግሮቻቸውን ፈትተው አሁን በደረሱበት ደረጃ ላይ የተገኙ ናቸው ያሉት አቶ ወንድወሰን፤ ስለሆነም ዳያስፖራው ይህንን ተሞክሮ ወደ ሀገር ቤት እንዲያመጣና በሀገራዊ ምክክሩ ላይ እንዲሳተፍ እየተሠራ መሆኑን አመላክተዋል። 
ለዚህም ቀደም ሲል በተካሄደው ከኢድ እስከ ኢድ ጉዞ ወቅት “የዳያስፖራው ሚና በሀገራዊ ምክክር ውስጥ” የሚል የውይይት መድረክ መካሄዱን ያስታወሱት አቶ ወንድወሰን፤ በመድረኩ ላይ በውጭ ሀገራት ነዋሪ የሆኑ ምሁራን ጥናት አቅርበው ውይይት ተደርጎበታል ብለዋል።