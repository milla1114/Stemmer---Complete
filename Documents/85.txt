በትራንስፖርትና ሎጅስቲክስ ሚንስትሩ የሚመራ ልዑክ ለኢትዮጵያ ተጨማሪ የወደብ አማራጭ ለመመልከት ሱማሌላንድ  ገብቷል
(ኢ.ፕ.ድ)
በትራንስፖርትና ሎጅስቲክስ ሚንስትሩ ዶክተር አለሙ ስሜ የሚመራ ልዑክ ለኢትዮጵያ ተጨማሪ የወደብ አማራጭ ለመመልከት  ሱማሌላንድ ሀርጌሳ ገባ። የልዑካን ቡድኑ የበርበራ ወደብን ለኢትዮጵያ ገቢ እና ወጪ ንግድ ተጨማሪ አማራጭ ለማድረግ የሚያስችለውን ውይይት ከሚመለከታቸው የሶማሌላንድ ባለስልጣናት ጋር አድርጓል። በውይይቱም ኢትዮጵያ እያደገ የመጣውን የወጪና ገቢ ንግድ ፍላጎቷን ለማሟላት በርበራ ወደብን መጠቀም በምትችልባቸው መንገዶች ላይ ምክክር ተደርጓል። ኢትዮጵያ በአፍሪካ ፈጣን የኢኮኖሚ ዕድገት እያሳዩ ካሉ ሀገራት ተርታ መሆኗን የገለጹት ዶክተር አለሙ ስሜ አሁን ላይ ለገቢና ወጪ ንግዷ ከምትጠቀምበት የጅቡቲ ወደብ  በተጨማሪ የወደብ አማራጭ እንደሚያስፈልጋት ተናግረዋል። እንደ ኢቢሲ ዘገባ፤ ለዚህም ልዑካቸው የበርበራ ወደብ ያለበትን ሁኔታ ለመመልከትና ወደቡን ለመጠቀም ያሉ ዕድሎችን ለማጤን ሶማሌላንድ መገኘቱን ተናግረዋል። 

ሐምሌ 27 ቀን 2015 ዓ.ም