በኦሮሚያ በ2015 በጀት ዓመት ከቱሪዝም ከ10 ቢሊዮን ብር በላይ ተገኝቷል
(ኢ.ፕ.ድ)
በኦሮሚያ ብሔራዊ ክልላዊ መንግሥት በተጠናቀቀው በጀት ዓመት ከሀገር ውስጥና ከውጭ ሀገራት ቱሪስት ፍሰት ከ10 ቢሊዮን ብር በላይ ገቢ መገኘቱን የክልሉ ባህልና ቱሪዝም ቢሮ አስታወቀ። የቢሮው ምክትል ኃላፊ አቶ ሁንዴ ከበደ ለኢትዮጵያ ፕሬስ ድርጅት እንደገለጹት፤ ክልሉን ከጎበኙት 10 ሚሊዮን የሚጠጉ ዜጎች ከ10 ቢሊዮን ብር በላይ ገቢ መሰብሰብ ተችሏል። እንደ አቶ ሁንዴ ገለጻ፤ የኦሮሚያ ባህልና ቱሪዝም ቢሮ የሀገር ውስጥ የቱሪስት መዳረሻዎችን በማስተዋወቅ የጉብኝት ባህልን ከማዳበር አንፃር ስራዎችን የሠራ ሲሆን፤ በበጀት ዓመቱም 10 ሚሊዮን የሚሆኑ ሰዎች ክልሉን ጎብኝተዋል። ከተገኘው ገቢ ውስጥ ክልሉን ከጎበኙት ዘጠኝ ነጥብ አምስት ሚሊዮን የሀገር ውስጥ ጎብኚዎች 9 ነጥብ 8 ቢሊዮን ብር ገቢ እንዲሁም ከ217 ሺህ 300 የውጭ ሀገራት ጎብኚዎች 485 ሚሊዮን ብር ገቢ መገኘቱን ነው አቶ ሁንዴ ያብራሩት። በበጀት ዓመቱ ክልሉን የሚጎበኘውን የሀገር ውስጥ ጎብኚ መጠን 10 ሚሊዮን ለማድረስ ታቅዶ ዘጠኝ ነጥብ አምስት ሚሊዮን ዜጎች ክልሉን መጎብኘታቸውን የጠቆሙት አቶ ሁንዴ፤ የውጭ ሀገር ጎብኚዎችንም ቁጥር 224 ሺህ 640 ለማድረስ ታቅዶ 217 ሺህ 300 የውጭ ቱሪስቶች መሳተፋቸውን ተናግረዋል። በቢሯቸውና በሌሎችም ባለድርሻ አካላት አማካኝነት በክልሉ የሚኖረውን አጠቃላይ የቱሪስት ፍሰት ለመጨመር በርካታ አወንታዊ ተግባራት በመከናወን ላይ እንደሚገኙ የገለፁት አቶ ሁንዴ፤ በቀጣይ በጀት ዓመት ላይም የሀገር ውስጥ ጎብኚ ቁጥርን 12 ሚሊዮን ለማድረስ እንዲሁም የውጪውን ወደ 350 ሺህ ከፍ ለማድረግ ስለመታቀዱም ገልፀዋል። 
ዳግማዊት ግርማ
አዲስ ዘመን  ነሐሴ 2 ቀን 2015 ዓ.ም