የደቡብ ብሄሮች፣ብሄረሰቦችና ህዝቦች ክልል ምክር ቤት ከአዲሱ የደቡብ ኢትዮጵያ ክልል ጋር የስልጣን ርክክብ አደረገ 
(ኢ.ፕ.ድ)
የደቡብ ብሄሮች፣ብሄረሰቦችና ህዝቦች ክልል ምክር ቤት 6ኛ ዙር፣ 2ኛ ዓመት የስራ ዘመን 4ኛ መደበኛ ጉባኤ በሀዋሳ ሲካሔድ ቆይቷል። አዲስ የሚመሰረተው የደቡብ ኢትዮጵያ ክልል ከነባሩ የደቡብ ብሄሮች፣ ብሄረሰቦችና ህዝቦች ክልል ምክር ቤት ጋር ዛሬ የስልጣን ርክክብ አድርጓል። ቀድሞ በደቡብ ብሔሮች፣ ብሔረሰቦችና ሕዝቦች ክልል ይኖሩ የነበሩ የስድስት ዞኖችና የአምስት ልዩ ወረዳዎች ብሔር፣ ብሔረሰቦችና ሕዝቦች ባካሄዱት ሕዝበ ውሳኔ በአንድ ክልል የመደራጀት ፍላጎታቸውን ይፋ ማድረጋቸው ይታወሳል። ይህን ተከትሎም የፌዴሬሽን ምክር ቤት አዲሱ 'የደቡብ ኢትዮጵያ ክልል''12ኛ ክልል ሆኖ እንዲደራጅ ውሳኔ ባሳለፈው መሰረት ነው ዛሬ የስልጣን ሽግግር ለማድረግ የበቃው። ''የደቡብ ኢትዮጵያ ክልል'' በሚል በአዲስ የተደራጁት በወላይታ፣ በጋሞ፣ በጎፋ፣ በጌዴኦ፣ በደቡብ ኦሞ፣ በኮንሶ ዞኖችና በደራሼ፣ በቡርጂ፣ በአማሮ፣ በኧሌና በባስኬቶ ልዩ ወረዳዎች የሚገኙ ብሔሮች፣ ብሔረሰቦችና ሕዝቦች ናቸው፡፡ ለሁለት ቀናት ሲካሔድ የቆየው የደቡብ ብሄሮች፣ብሄረሰቦችና ህዝቦች ክልል ምክር ቤት ጉባኤ በልዩ ልዩ አጀንዳዎች ላይ በመምከር ተጠናቋል።

ሐምሌ 29 ቀን 2015