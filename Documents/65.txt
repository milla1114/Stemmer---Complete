የአሸባሪው አልሸባብ የሽብር ሙከራን እና ወረራን በመመከት የላቀ ጀግንነት ላስመዘገቡ የሶማሌ ክልል ፖሊስ አባላት እውቅናና ሽልማት ተበረከተላቸው
(ኢ ፕ ድ)
የሶማሌ ክልል ፕሬዝደንት አቶ ሙስጠፋ ሙሁመድ ወደ ሀገር ሰርጎ የመግባትና የሽብር ድርጊቶችን ለመፈፀም ሙከራ ያደረገው አሸባሪውን አልሸባብ በተለያየ ግዜ በመመከት ግዳጃቸውን በብቃት ለተወጡ ለክልሉ ፖሊስ ሰራዊት አባላት በአፍዴር ዞን በመገኘት የእውቅናና የማዕረግ ዕድገት አብረክተዋል። በአፍዴር ዞን ቆህሌ ወረዳ በዳራዬ ቀበሌ በተካሄደው ስነስርአት ላይ ፕሬዝዳንት ሙስጠፋን ጨምሮ የክልሉ የፀጥታ ቢሮ ሃላፊ  አቶ ጠይብ አህመድ፣ የክልሉ ፖሊስ ኮሚሽን ኮሚሽነር ጀነራል አብዲ አሊ የሀገር መከላከያ የሀይል ስምሪት መምሪያ ዋና ሀላፊ ብርጋዴር ጄኔራል ተስፋዬ አያለው፣ የፌዴራል ፖሊስ አባላት ፣ የሀገር ሽማግሌዎች እና የክልሉ ከፍተኛ አመራሮች ተገኝተዋል። በምስጋናና እውቅና መርሀግብሩ ላይ የሶማሌ ክልል ፖሊስ ኮሚሽን ኮሚሽነር ጄነራል አብዲ አሊ ዚያድ እንዳሉት ዛሬ የተሰጠው እውቅናና የማዕረግ እድገት የሀገርንም ሆነ የክልሉን ሰላም ይበልጥ ለማረጋገጥ የጎ ሚና አለው ብለዋል። የክልሉ ሰላምና ፀጥታ ቢሮ ሀላፊ አቶ ደይብ አህመድ  በበኩላቸው እንደ ቢሮ የክልሉን ብሎም የሀገሪቷን ሰላም ለማሰጠበቅ በየጊዜው በፀጥታ ተቋማት ላይ ሪፎርም መደረጉን ጠቅሰው፣ ይህም ለተገኘው ድልና ውጤት ከፍተኛ አስተዋጽኦ አለው ብለው ግዳጃቸውን በጀግንነት የተወጡ ሰራዊት ምስጋና ይገባቸዋል ሲሉ ገልፀዋል። በስነ ስርዓቱ ላይ ተገኝተው ለአባላቱ እውቅናና የማዕረግ እድገትን የሰጡት ፕሬዝዳንት ሙሰጠፋ ሙሁመድ የክልሉ የፖሊስ ኃይል አባላት ሰላምና ደህንነት ከማረጋገጥ ባለፈ የዛሬ አመት ሀገርና ህዝብን ለማመስ ብሎም የሁከትና የሽብር ቀጠና ለማድረግ በአልሸባብ የሽብር ቡዱን የተሸረበውን ሴራ ሰራዊቱ በጀግንነት በመመከት አኩሪ ገድል ፈፅመዋል ብለዋል።

ሐምሌ 27 ቀን 2015 ዓም