የአዲስ አበባ ፖሊስ ለ23ኛ ዙር ያሰለጠናቸውን  የፖሊስ መኮንኖችን አስመረቀ 
(ኢ.ፕ.ድ)
የአዲስ አበባ ፖሊስ አካዳሚ ከኢትዮጵያ ፖሊስ ዩኒቨርሲቲ ጋር በመተባበር ለ23ኛ ዙር ያሰለጠናቸውን የፖሊስ መኮንኖች አስመረቀ። በምረቃ ሥነሥርዓቱ ላይ ተገኝተው የሥራ መመሪያ የሰጡት ክቡር የኢትዮጵያ ፌዴራል ፖሊስ ኮሚሽነር ጀነራል ደመላሽ ገብረሚካኤል የወቅቱ የምስራቅ አፍሪካ ፖሊስ አዛዦች ኅብረት ድርጅት ፕሬዚዳንት አዲስ አበባ የአፍሪካ መቀመጫ፣ የኢትዮጵያ መዲና እና የአለም የዲፕሎማቲክ ማኅበረሰብ መቀመጫ ማዕከል በመሆኗ ሰላሟን በአስተማማኝ ሁኔታ መጠበቅ ይኖርብናል ብለዋል። አያይዘውም በፀጥታው ዘርፉ የተጀመረው ብቁ የሰው ኃይል የማፍራትና አገልግሎቱን በቴክኖሎጂ የመደገፍ ተግባር ተጠናክሮ እንደሚቀጥል ክቡር ኮሚሽነር ጀነራሉ ተናግረዋል። ከለውጡ ወዲህ ለፀጥታና ደህንነት ሥራው በተሰጠው ከፍተኛ ትኩረት የፀጥታ አካላት አመርቂ ተግባር በመከናወናቸው በርካታ የወንጀል ድርጊቶች እንዲከሽፉና ወንጀለኞች በቁጥጥር ሥር እንዲውሉ ተደርጓል ብለዋል። ተመራቂ የፖሊስ መኮንኖቹ ከፍተኛ ኃላፊነት እንዳለባቸው ተገንዝበው በፍፁም ፖሊሳዊ ሥነ-ምግባር ኃላፊነታቸውን እንዲወጡ ክቡር ኮሚሽነር ጀነራል ደመላሽ ገብረሚካኤል በአፅንኦት ተናግረዋል ። የኢትዮጵያ ፖሊስ ዩኒቨርሲቲ ፕሬዚዳንት ምክትል ኮሚሽነር ጀነራል መስፍን አበበ በበኩላቸው የአዲስ አበባ ፖሊስ አካዳሚ ከመሠረታዊ የፖሊስ ስልጠና ጀምሮ የተለያዩ ስልጠናዎችን በመስጠት  ለአዲስ አበባ ከተማ ደህንነት መጠበቅ የማይተካ ሚና አበርክቷል ብለዋል። ምክትል ኮሚሽነር ጀነራሉ አክለውም የአዲስ አበባ ፖሊስ አካዳሚ ሚያተኩርባቸውን የምርምር መስኮችን በብቃት እያሳደገ እንዲሄድና ደረጃውን የጠበቀ አገልግሎት እንዲሰጥ በአደረጃጀት፣ በሰው ኃይል አቅም ግንባታ እና በአገልግሎት ጥራት ዙሪያ የኢትዮጵያ ፖሊስ ዩኒቨርሲቲ ተገቢውን ክትትልና ድጋፍ አጠናክሮ እንደሚቀጥል ገልፀዋል። ክቡር የአዲስ አበባ ፖሊስ  ኮሚሽነር ጌቱ አርጋው የከተማውን ደህንነት ለማስጠበቅና ለህብረተሰቡ ቀልጣፋ የፖሊስ አገልግሎት ለመስጠት በአካልም ሆነ በአዕምሮ የዳበረ የፖሊስ ኃይልን ለማፍራት ትኩረት በመስጠት እየተሰራ መሆኑን ተናግረዌ።

 ሐምሌ 29 ቀን 2015 ዓ.ም