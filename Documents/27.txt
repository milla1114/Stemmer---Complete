ኮሚሽኑ በአዲስ አበባ የተሳታፊ ልየታ ሥራ በአስር ቀናት ውስጥ ይጀምራል 
(ኢ ፕ ድ) 
የኢትዮጵያ ሀገራዊ ምክክር ኮሚሽን በአዲስ አበባ ከተማ የሚደረገው የተሳታፊ ልየታ ሥራ በአስር ቀናት ውስጥ እንደሚጀምር አስታወቀ። የኮሚሽኑ ሰብሳቢ ፕሮፌሰር መስፍን አርዓያ ለኢትዮጵያ ፕሬስ ድርጅት እንደገለጹት፤ በሲዳማ፣ በሐረሪ እና በደቡብ ምዕራብ ክልሎች እንዲሁም በድሬዳዋ ከተማ የተሳታፊዎች ልየታ ሥራ በአብዛኛው ተጠናቋል። በቤኒሻንጉልና በጋምቤላ ክልሎች ወደ ተሳታፊዎች ልየታ ሥራ እየተገባ ነው። በአዲስ አበባ ከተማ የሚደረገው የተሳታፊዎች ልየታ ሥራም በአስር ቀናት ውስጥ ይጀምራል። እንደ ፕሮፌሰሩ ገለጻ፤ በአዲስ አበባ ካሉ 120 ወረዳዎች የሚውጣጡ ተባባሪ አካላት ለሦስት ቀናት ሥልጠና ከወሰዱ በኋላ የልየታው ሥራ ይጀመራል። 20 ሺህ የሚጠጉ ሰዎችም ይሳተፋሉ። ቀደም ብሎ የልየታ ሥራ በተከናወነባቸው አካባቢዎች ከየወረዳው 450 ተሳታፊዎች የተለዩ ቢሆንም ቁጥሩ ትልቅ ነው። ይህ ደግሞ በርካታ የሰው ኃይልና ብዙ ገንዘብ የሚፈልግ ስለሆነ እንደገና ታይቶ ሊቀንስ እንደሚችል አመላክተዋል።  እንዲሁም የተሳታፊ ልየታ ባልተከናወነባቸው የደቡብ፣ ኦሮሚያ፣ አማራ፣ አፋር እና ሶማሌ ክልሎች ልየታ እንደሚከናወን ተናግረው የልየታ ሥራው እና የአጀንዳ ቀረጻው በስድስት ወራት ጊዜ ውስጥ እንደተጠናቀቀ ሀገራዊ ምክክሩ እንደሚጀመር ተናግረዋል። ምክክሩ የሚጠናቀቅበትን ጊዜ መወሰን አዳጋች እንደሆነ የሚናገሩት ፕሮፌሰር መስፍን፤ አንዳንድ የምክክር ርዕሶች የቅድሚያ ቅድሚያ የሚሰጣቸውና ጊዜ ሊወስዱ የሚችሉ የሚኖሩ በመሆኑ ምክረ ሀሳቡ ለተርጓሚውና ለፈጻሚው ክፍል እየተላለፈ የሚቀጥል እንደሆነ አብራርተዋል። የአጀንዳ ማሰባሰቡ ሥራ ከተሳታፊ ልየታ ሥራው ጎን ለጎን እየተከናወነ እንደሆነ ጠቁመው፤ ለሀገራቸው መልካም የሚያስቡ ኢትዮጵያውያን ሁሉ ለመስማማት እንቅፋት የሆኑ እና አሳሳቢ ናቸው ብለው የሚያምኗቸውን አጀንዳዎች ለኮሚሽኑ መላክ ወይም በኮሚሽኑ በአካል ተገኝቶ በተዘጋጀ ማሰባሰቢያ ሳጥን ውስጥ ማስገባት እንደሚችሉ ጠቁመዋል። 
በመዓዛ ማሞ 
አዲስ ዘመን ጋዜጣ ነሀሴ 1 ቀን 2015 ዓም