የፕላንና ልማት ሚኒስቴር እና ተጠሪ ተቋማቱ  በሎሜ ወረዳ ችግኝ ተክለዋል 
(ኢ ፕ ድ)
የፕላንና ልማት ሚኒስቴር እና ተጠሪ ተቋማቱ አመራሮችና ሠራተኞች በአረንጓዴ አሻራ አገራዊ መርሃ ግብር በኦሮሚያ ክልል ምስራቅ ሸዋ ዞን ሎሜ ወረዳ  ችግኝ ተከሉ። በመርሃ ግብሩ ላይ የፕላንና ልማት ሚኒስትር ዴኤት ጥሩማር አባተ ባስተላለፉት መልዕክት ፤ ኢትዮጵያ ለአየር ንብረት ለውጥ ምላሽ ለመስጠት እንደ አረንጓዴ አሻራ ያሉ ተግባራትን በማከናወን በግንባር ቀደምትነት ተሰልፋለች ብለዋል። እንደ ፕላን ሚኒስቴር በአረንጓዴ አሻራ የመሳተፍ ብቻ ሳይሆን መርሃ ግብሩን በአጠቃላይ የማስተባበርም ኃላፊነት አለበት ያሉት ሚኒስትር ዴኤታዋ ፤ ለአየር ንብረት ለውጥ የማይበገር ኢኮኖሚ የመገንባት ሂደትም የዚሁ አንድ አካል ነው። በመሆኑም ሁሉም የተቋሙ አመራሮችና ሠራተኞች አገሪቱ የወጠነችውን የአረንጓዴ ልማት መርሃ ግብር ለማሳካት የበኩላቸውን እንዲወጡ ጥሪ አቅርበዋል። የአካባቢ ጥበቃ ባለስልጣን ዋና ዳይሪክተር ዶክተር ጌታሁን ጋረደው በበኩላቸው ፤ የአረንጓዴ አሻራ አንዱ ዓላማ ለአየር ንብረት ለውጥ የማይበገር ኢትዮጵያን ከመገንባት ባሻገር ዋና ዋና አካባቢያዊ ችግሮች ተብለው  ለተለዩት የደን መጨፍጨፍ፣ የስርዐተ ምህዳር መራቆት፣ የብዝሃ ሕይወት መመናመን  እንዲሁም አካባቢያው  ብክለት  ሁነኛ መፍትሔ  መስጠት ያስችላል ብለዋል።  የአረንጓዴ አሻራ መርሃ ግብር ከፍተኛ መጠን ያለው የካርበን ክምችትን የሚያስወግድ መሆኑን ገልጸው ፤ ይህም አገሪቷን በካርበን ንግድ  የተሻለ ተጠቃሚ  እንድትሆን  እንደሚያደርጋት አስታውቀዋል። በመርሃ ግብሩ ላይ የፕላንና ልማት ሚኒስቴር እና ተጠሪ ተቋማት አመራሮች ፣ የክልልና ከተማ አስተዳደር አመራሮች እንዲሁም የተቋማቱ ሰራተኛች አሻራቸውን አኑረዋል።  
በዳንኤል ዘነበ /አዳማ
ሐምሌ 27 ቀን 2015 ዓም