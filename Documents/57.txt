የሲቪል ማህበረሰብ ድርጅቶች ባለስልጣን በ2015 በጀት ዓመት 688 አዲስ ድርጅቶችን መመዝገቡን አስታወቀ
(ኢ ፕ ድ) 
የኢፌዴሪ የሲቪል ማህበረሰብ ድርጅቶች ባለስልጣን  በ2015 በጀት ዓመት 688 አዳዲስ ድርጅቶችን መመስገቡን አስታወቋል። የኢፌዴሪ ሲቪል ማህበረሰብ ድርጅቶች ባለስልጣን  የ2015 በጀት ዓመት አፈፃፀም ሪፖርት በዛሬው እለት ለባለድርሻ አካለት ቀርቦ ዉይይት ተደርጎበታል። ውይይቱን በንግግር ያስጀመሩት የፍትህ ሚኒስትር ዴኤታ አለምአንተ አግደው መንግስት ሁለንተናዊ ብልፅግናን ለማምጣት እየሰራ ነው። ይህንን ለማረጋገጥ የሲቪል ማህበራት ሚና ከፍተኛ ነው ሲሉ ገልጸዋል ። ሪፖርቱን ያቀረቡት በኢፌዴሪ ሲቪል ማህበረሰብ ድርጅቶች ባለስልጣን የስትራቴጂ ጉዳዮች ስራ አስፈፃሚ ወይዘሮ ቃልኪዳን መንግስቴ እንደገለፁት፤ በ2015 በጀት ዓመት 776 አዳዲስ ድርጅቶችን ለመመዝገብ ታቅዶ 688 ድርጅቶችን መመዝገብ ተችላል። ከተመዘገቡት አዲስ ድርጅቶች ዉስጥ 634  ሃገር በቀል ተቋማት ሲሆኑ 54 የዉጪ ናቸው ብለዋል። ዳግም ምዝገባ ጊዜ ካለፈ በኋላ ጥያቄ ላቀረቡ 106 ተቋማት ምዝገባ ተፈጽሟል ያሉት ወይዘሮ ቃልኪዳን፤ በበጀት ዓመቱ አንድ ሺህ 591 ድርጅቶች ኦዲት ማድረግ ተችሏል ሲሉም ገልጸዋል ።
በዳግማዊት አበበ 
ሐምሌ 28 ቀን 2015 ዓም