ሦስት ነጥብ አምስት ሚሊዮን ዜጎች ከፍሎራይድ የጸዳ ውሃ አያገኙም
(ኢ.ፕ.ድ)
በስምጥ ሸለቆ አካባቢ የሚኖሩ ሦስት ነጥብ አምስት ሚሊዮን ዜጎች ከፍሎራይድ የጸዳ ውሃ እንደማያገኙ የውሃና ኢነርጂ ሚኒስቴር ገለጸ። በሚኒስቴሩ በመጠጥ ውሃና ሳኒቴሽን ዘርፍ የመጠጥ ውሃ አቅርቦት ሥራ አስፈጻሚ ተወካይ አቶ ሐይማኖት በለጠ ለኢትዮጵያ ፕሬስ ድርጅት እንደገለጹት፤ ከ12 ሚሊዮን በላይ ዜጎች በስምጥ ሸለቆና በፍሎራይድ በተጠቃ አካባቢ ይኖራሉ። ከዚህ ውስጥ ሦስት ነጥብ አምስት ሚሊዮን ዜጎች ከፍሎራይድ ኬሚካል የጸዳ ውሃ አያገኙም። ሚኒስቴሩ በሚቀጥሉት 10 ዓመታት ለፍሎራይድ ተጋላጭ የሆኑ ሦስት ነጥብ አምስት ሚሊዮን ዜጎችን ወደ ሁለት ሚሊዮን ዝቅ ለማድረግ እየሠራ ይገኛል ብለዋል። በአካባቢው ያለው የከርሰ ምድር ውሃ በፍሎራይድ የተጠቃ በመሆኑ ለተለያዩ የስምጥ ሸለቆ አካባቢዎች የሚቀርበው የንጹህ ውሃ መጠጥ ራቅ ካሉ አካባቢዎች እየተጓጓዘ የሚመጣ መሆኑን አመላክተዋል። በ2015 በጀት ዓመት ችግሩ በስፋት በሚስተዋልባቸው የስምጥ ሸለቆ አካባቢዎች ለሚገኙ 64 ሺህ ዜጎች የንጹህ መጠጥ ውሃ መቅረቡን አስታውቀዋል።በኦሮሚያ ክልል መቂ ዱግዳ ወረዳ ለ27 ሺህ ዜጎች የሚያገለግልና አራት ቀበሌዎችን የሚያስተሳስር፤ በደቡብ ክልል ሀላባ ከተማ በ11 ቀበሌዎች የሚኖሩ 22 ሺህ ዜጎች የፍሎራይድ መጠኑ ከአንድ ነጥብ አምስት ሚሊ ግራም በታች የሆነ የመጠጥ ውሃ እንዲያገኙ መደረጉን ተናግረዋል።በተጨማሪም በኦሮሚያ ክልል «ኦሾ» በሚባል መንግሥታዊ ያልሆነ ድርጅት ሀገር በቀል የሆኑ የፍሎራይድ ማጣሪያዎችን በመጠቀም አስር አነስተኛ የገጠር የመጠጥ ውሃ ተቋሞች ተገንብተዋል። በዚህም 15 ሺህ ዜጎች ከፍሎራይድ የጸዳ የመጠጥ ውሃ አግኝተዋል ብለዋል። በተጠናከረ መልኩ የስምጥ ሸለቆ አካባቢን የመጠጥ ውሃ ችግር ለመቅረፍ ከኮሪያ መንግሥት ጋር በትብብር እየተሠራ እንደሚገኝ የጠቆሙት አቶ ሐይማኖት፤ በቀጣይ ሰፊ የውሃ መጠጥ ፕሮጀክቶች እንደሚገነቡ አመላክተዋል።
በአማን ረሺድ
አዲስ ዘመን ነሃሴ 1/2015