ምክር ቤቱ አስቸኳይ ስብሰባ ጠራ
(ኢ.ፕ.ድ)
የኢፌዲሪ የሕዝብ ተወካዮች ምክር ቤት በሚኒስትሮች ምክር ቤት የታወጀውን የአስቸኳይ ጊዜ አዋጅን መርምሮ ውሳኔ ለማስተላለፍ ለአባላቱ አስቸኳይ የስብሰባ ጥሪ አስተላለፈ፡፡ ሰሞኑን በአማራ ክልል ያጋጠመውን የፀጥታ መደፍረስ ተከትሎ  የፌዴራል መንግሥት የሚኒስትሮች ምክር ቤት በኢፌዲሪ ሕገ-መንግሥት አንቀፅ 93 ንዑስ አንቀፅ 1 (ሀ) መሰረት ሐምሌ 29 ቀን 2015 ዓ.ም የአስቸኳይ ጊዜ አዋጅ ቁጥር 6/2015 መደንገጉ ይታወሳል፡፡ ከዚሁ ጋር በተገናኘ በሕገ-መንግስቱ አንቀፅ 93 ንዑስ አንቀፅ 2 (ሀ) እና (ለ) መሠረት በሚኒስትሮች ምክር ቤት የሀገሪችንን ሠላምና ደህንነት ለማስጠበቅ የታወጀው  የአስቸኳይ ጊዜ አዋጅ ለኢፌዲሪ የሕዝብ ተወካዮች ምክር ቤት ቀርቦ ውሳኔ እንደሚሰጥበት ቢደነገግም ምክር ቤቱ በዕረፍት ላይ እንደሆነ የሚታወቅ ነው፡፡ ይህ እንደተጠበቀ ሆኖ በኢፌዲሪ ሕገ መንግሥት አንቀፅ 58 (4) እና በምክር ቤቱ የአሠራርና የአባላት የሥነ-ምግባር ደንብ ቁጥር 6/2008 አንቀፅ 15 (1)  ምክር ቤቱ በዕረፍት ላይ እያለ የምክር ቤቱን ውሳኔ የሚሹ አስቸኳይ ጉዳዮች ሲያጋጥሙ የምክር ቤቱ አፈ-ጉባኤ አስቸኳይ ስብሰባ ሊጠራ እንደሚችል በተደነገገው መሠረት  ለምክር ቤቱ አማካሪ ኮሚቴ አጀንዳው ቀርቦ በሙሉ ድምፅ የፀደቀ ሲሆን፤ ምክር ቤቱ  ነሐሴ 8 ቀን 2015 ዓ.ም ከቀኑ 8፡00 ሰዓት አስቸኳይ ስብሰባ ጠርቷል፡፡ የምክር ቤት አባላት በዕለቱ ከጠዋቱ 2፡30 ጀምሮ በአካል በመገኘት ሪፖርት እንዲያደርጉ ጥሪ የተላለፈ ሲሆን፤ በዕለቱም  የአስቸኳይ ጊዜ አዋጁን ምክር ቤቱ መርምሮ ውሳኔ እንደሚያሳልፍም ይጠበቃል፡፡

ነሀሴ 3 ቀን 2015 ዓ.ም

