በተጠናቀቀው በጀት ዓመት ከ93 በመቶ በላይ የፌደራል ግብር ከፋዮች ግብራቸዉን በኦንላይን አሳውቀዋል
(ኢ.ፕ.ድ)
በ2015 በጄት ዓመት ከ93 በመቶ በላይ የፌደራል ግብር ከፋዮች ግብራቸዉን በኦንላይን ማሳወቃቸዉን የገቢዎች ሚኒስቴር አስታወቀ፡፡ የገቢዎች ሚኒስቴርና የጉሙሩክ ኮሚሽን የ2015 በጄት ዓመት የእቅድ አፈጻጸም ሪፖርት በፕላንና ልማት ሚኒስቴር ተገምግሟል፡፡ በቀረበዉ የአፈጻጸም ላይ እንደተመላከተዉ በበጀት ዓመቱ 12ሺ 204 አዳዲስ ግብር ከፋዮች የተመዘገቡ ሲሆን ፤ በጥቅሉ በፌደራል የታክስ ስርአት ዉስጥ 56 ሺህ 432 ግብር ከፋዮች መኖራቸዉ ተጠቁሟል፡፡ ከኦዲት ጋር በተያያዘ ያሉ ክፍተቶችን ለመሙላት የኦዲት ስራ ተጠናክሮ መቀጠሉ በሪፖርቱ ተጠቁሟል፡፡  በበጀት አመቱ ኦዲት ከተደረጉ 7 ሺ ሃምሳ ስምንት ግብር ከፋዮች ወለድ ፣ መቀጫና ፍሬ ግብርን ጨምሮ 40 ነጥብ 7 ቢሊዬን ብር ገቢ መሰብሰቡን ሪፖርቱ አመላክቷል፡፡ ኮንትሮባንድ ላይ በተደረገ እርምጃም ከፍተኛ ሃብት ወደ መንግስት ካዝና እንዲገባ መደረጉን ያመለከተዉ 2015 አፈጻጸም ሪፖርቱ ፤ በበጀት ዓመቱ 442 ነጥብ 3 ቢሊዬን ብር ገቢ የተሰበሰበ ሲሆን ይህም ከአምናዉ ተመሳሳይ ወቅት ጋር ሲነጻጸር የ105 ቢሊዬን ብር ብልጫ የታየበት መሆኑን ጠቁሟል፡፡ የገቢዎች ሚኒስትር ወ/ሮ አይናለም ንጉሴ የግብር ዘርፉን ለማሳደግና ሁሉም አካል ወደ ግብር መረቡ እንዲገባ እየሰራ መሆኑን ገልጸዋል፡፡ አሰራሮችን በቴክኖሎጂ በማገዝ ለማዘመንና ከፍተኛ ገቢ ለመሰብሰብ እተሰራ ቢሆንም ለዘርፉ በከፍተኛ ሁኔታ የሰለጠነ የሰዉ ሃይል የሚጠይቅ በመሆኑ ለማሟላት ጥረት እየተደረገ እንደሚገኝ አስታዉቀዋል፡፡

ሐምሌ 30 ቀን 2015 ዓ/ም