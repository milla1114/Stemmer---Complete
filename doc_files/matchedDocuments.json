[
  {
    "doc_id": 86,
    "title": "የዓለም ባንክ ፕሬዝዳንት አጃይ ባንጋ የሴቶች ኢንተርፕረነርሺፕ ልማት ፕሮጀክት ተጠቃሚዎችን ጎበኙ",
    "publisher": "(ኢ.ፕ.ድ)",
    "content": "የዓለም ባንክ ፕሬዝዳንት አጃይ ባንጋ የሴቶች ኢንተርፕረነርሺፕ ልማት ፕሮጀክት ተጠቃሚዎችን ጎበኙ። ፕሬዝዳንቱ በአዲስ አበባ የሚገኙ የሴቶች ኢንተርፕረነርሺፕ ልማት ፕሮጀክት ተጠቃሚዎችን ጎብኝተው ከሥራ ዕድል ፈጣሪዎቹ ጋር ውይይት አድርገዋል፡፡ አጃይ ባንጋ በጉብኝታቸው ወቅት እንገለጹት የዓለም ባንክ የፕሮጀክቱ ተጠቃሚ ሴቶች ተጠቃሚነታቸው በይበልጥ እንዲያረጋግጡ ድጋፉን አጠናክሮ ይቀጥላል ብለዋል፡፡  ከሥራና ክህሎት ሚኒስቴር ያገኘነው መረጃ እንደሚያሳየው የፕሮጀክቱ ተጠቃሚ ሴቶች በበኩላቸው ፕሮጀክቱ ንግዳቸው እንዲያስፋፋ ትልቅ ዕድል እንደፈጠረላችው ገልጸዋል፡፡",
    "author": "",
    "date": "ሐምሌ 26 ቀን 2015 ዓ.ም"
  },
  {
    "doc_id": 36,
    "title": "የኢትዮጵያ ልማት ባንክ በቱሪዝም ዘርፍ ለተሰማሩ ደንበኞቹ ተሽከርካሪዎችን አስረከበ",
    "publisher": "(ኢ.ፕ.ድ)",
    "content": "የኢትዮጵያ ልማት ባንክ በቱሪዝም ዘርፍ ለተሰማሩ የሊዝ ፋይናንስ ደንበኞቹ 87 ተሽከርካሪዎችን አስረከበ። በርክክብ መርሃ ግብሩ ንግግር ያደረጉት የባንኩ  ፕሬዝዳንት ዮሐንስ አያሌው (ዶክተር)፤ ከአለም ባንክ በተገኘ 4 ነጥብ 1 ሚሊዮን ዶላር 87 ዘመናዊ መኪናዎችን ከቀረጥ ነጻ በሆነ መንገድ በማስገባት ለደንበኞቹ አስረክቧል። ፕሬዝዳንቱ አክለውም፤ መኪናዎቹ በቱር ኦፕሬተር ዘርፍ የሚታየውን የቱሪስት መጓጓዣ እጥረት ለመቅረፍና ለዘርፉ መነቃቃት ትልቅ አስተዋጾ ይናረዋል ብለዋል። ደንበኞች የተረከቡትን መኪኖች ለታለመላቸው ተግባር በማዋል ለቱሪዝም ዘርፉ መነቃቃት ትርጉም ያለው ሚና እንዲጫወቱ መልክታቸውን አስተላልፈዋል።",
    "author": "አማን ረሺድ",
    "date": "ሐምሌ 29 ቀን 2015 ዓ.ም"
  },
  {
    "doc_id": 62,
    "title": "የኢትዮጵያ ልማት ባንክ ስድስት ነጥብ አራት ቢሊዮን ብር ትርፍ አገኘ",
    "publisher": "(ኢ ፕ ድ)",
    "content": "የኢትዮጵያ ልማት ባንክ በተጠናቀቀው የ2015 በጀት ዓመት ስድስት ነጥብ አራት  ቢሊዮን ብር  ትርፍ ማግኘቱን አስታወቀ። የባንኩ ፕሬዚዳንት ዶክተር ዮሐንስ አያሌው የባንኩን የ2015 በጀት ዓመት እቅድ አፈጻጸምን አስመልክተው ዛሬ በሰጡት መግለጫ፤  ባለፉት ዓመታት በተሠሩ የፊፎርም ሥራዎች ባንኩ ከኪሣራ ወጥቶ ትርፋማ መሆን ጀምሯል። በዚህም በተጠናቀቀው በጀት ዓመትም ስድስት  ነጥብ አራት  ቢሊዮን ብር ትርፍ አግኝቷል ብለዋል። በ2014 በጀት ዓመት ትርፉ ሶስት ነጥብ ዘጠኝ  ቢሊዮን ብር እንደነበር አስታውሰው፤ በ2015 በጀት ዓመት ትርፉ ስድስት ነጥብ አራት ቢሊዮን ብር መድረሱ ባንኩ በፈጣን እድገት ውስጥ መሆኑን የሚያመላክት መሆኑን ገልጸዋል። በ2011 የባንኩ ካፒታል ወደ ሁለት ነጥብ ስድስት ቢሊዮን ብር ወርዶ እንደነበር አስታውሰው፤ አሁን ላይ የባንኩ  ካፒታል 38 ቢሊዮን ብር ደርሷል ብለዋል። በወቅቱ 43 ነጥብ አንድ በመቶ ደርሶ የነበረው የተበላሸ ብድር መጠኑም  በአሁኑ ጊዜ ወደ 11 ነጥብ 3 በመቶ ዝቅ ማለቱንም አስታውቀዋል። የባንኩ አቅም ከጊዜ ወደ ጊዜ እያደገ መሆኑን ጠቅሰው፤ ለአንድ ፕሮጀክት እስከ ስምንት ቢሊዮን ብር  ብድር መስጠት የሚያስችል አቅም መፍጠሩንም አስታውቀዋል።",
    "author": "በፋንታነሽ ክንዴ",
    "date": "ሐምሌ 27 ቀን 2015 ዓም"
  },
  {
    "doc_id": 65,
    "title": "\"አዲሱ የኢትዮጵያ ዲፕሎማሲ ግንኙነት ውጤታማ ሆኗል\" አምባሳደር ምስጋኑ አርጋ",
    "publisher": "(ኢ.ፕ.ድ)",
    "content": "- የአለም ባንክ ፕሬዚዳንት በኢትዮጵያ ያደረጉት ጉብኝት ለአገር በቀል የኢኮኖሚ ሪፎርም ትግበራ አዎንታዊ ሚና አለው ተብሏል ከፕሪቶሪያ የሰላም ስምምነት ወዲህ የተጀመረው አዲሱ የዲፕሎማሲ ግንኙነት ውጤታማ መሆኑን የውጭ ጉዳይ ሚኒስትር ዴኤታ አምባሳደር ምስጋኑ አርጋ ገለጹ። ሚኒስትር ዴኤታው ወቅታዊውን የአገሪቱን የዲፕሎማሲ ሁኔታ አስመልክተው ዛሬ በሰጡት ማብራሪያ፣  በሰላም በሁለትዮሽና በባለብዙ ወገን ግንኙነትት ላይ ተመስርቶ በስፋት እየተሰራ ያለውና ወደ አዲስ ምእራፍ የተሸጋገረው የውጭ ግንኙነት ስራ ውጤታማ ሆኗል ብለዋል። የአለም ባንክ ፕሬዚዳንት በኢትዮጵያ ያደረጉት ጉብኝት ለአገር በቀል የኢኮኖሚ ሪፎርም ትግበራ አዎንታዊ ሚና እንዳለውም አስታውቀዋል። ኢትዮጵያ በጐረቤት አገራት፣ በአፍሪካና አለም አቀፍ ደረጃ በሰላምና ቀጣናዊ ትስስር ረገድ ሰፋፊ የዲሞክራሲ ስራዎችን እያከናወነች መሆኗን የገለጹት አምባሳደር ምስጋኑ፣ በተለይ ከፕሪቶሪያው የሰላም ስምምነት ወዲህ በአካባቢያዊ ጉዳዮች ያላት የመሪነት ሚና ወጤታማ መሆኑን ተናግረዋል። የተለያዩ አገራት መሪዎች እያደረጉት ያለው ጉብኝት ኢትዮጵያ በዲፕሎማሲው መስክ ትኩረት የምትስብ መሆኗን ያሳያል ብለዋል። አዲሱ የዲፕሎማሲ ስራ ትኩረቱን በልማትና ኢኮኖሚ ላይ ያደረገ መሆኑን ጠቅሰው፣ በተለይም የአለም ባንክ ፕሬዚዳንት አጃይ ባንጋ በኢትዮጵያ ያደረጉት ጉብኝት የአገር በቀል የኢኮኖሚ ሪፎርም ለማስፍጸምና የፋይናንስ ትብብር ለማድረግ ትልቅ ሚና ያለው እንደሆነም አብራርተዋል። የዲፕሎማሲ ግንኙነት አድማሱን በማስፋት አዲሱ የዲፕሎማሲ ትብብር ተጠናክሮ እንደሚቀጥልም ገልጸዋል።",
    "author": "በአዲሱ ገረመው",
    "date": "ሐምሌ 27 ቀን 2015 ዓ.ም"
  },
  {
    "doc_id": 14,
    "title": "ግብርና ሚኒስቴር 33 ሚሊዮን ብር ወጪ የተደረገባቸው የወተት ማጓጓዣ ተሽከርካሪዎችን ለክልሎች በድጋፍ አበረከተ",
    "publisher": "(ኢ ፕ ድ)",
    "content": "ግብርና ሚኒስቴር 33 ሚሊዮን ብር ወጪ የተደረገባቸው ሰባት የወተት ማጓጓዣ ተሽከርካሪዎችን ለክልሎች በድጋፍ አበረከተ። ተሽከርካሪዎቹ ከዓለም ባንክ በድጋፍ የተገኙ መሆናቸው የተገለጸ ሲሆን የወተት ግብይትን በማሳለጥ የሌማት ትሩፋትን ከግብ እንዲደርስ የሚያግዙ መሆናቸውም ተገልጿል። ሚኒስቴሩ ያበረከታቸውን ተሽከርካሪዎች ድጋፍ የተደረገላቸው የክልል ግብርና እና እንስሳት ሃብት ቢሮ ሃላፊዎች ተረክበዋል። ተሽከርካሪዎቹ በድጋፍ የተበረከቱትም ለኦሮሚያ፣ ለአማራ፣ ለደቡብ ብሄር ብሄረሰቦች እና ህዝቦች እንዲሁም ለሲዳማ ክልሎች መሆኑ ተገልጿል። ተሽከርካሪዎቹ በአንድ ጊዜ 10 ሺህ ሊትር የወተት ምርቶችን ማሰባሰብ እና በተፈለገበት ቦታ ማድረስ የሚችሉ መሆናቸው ተጠቅሷል። ተሽከርካሪዎቹ ወተት በስፋት የሚያመርቱ አካባቢዎች ላይ አገልግሎት እንዲሰጡ እንደሚደረጉም ተመላክቷል። በርክክቡ ወቅት ባለፈው በጀት ዓመት በአገር አቀፍ ደረጃ 8 ነጥብ 6 ቢሊዮን ሊትር ወተት መመረቱ ገልጸዋል። ይህ የሆነው የእንስሳት ማሻሻያ፣ ዝርያ ማሻሻል እና ዘመናዊ ቴክኖሎጂን መጠቀም በመቻሉ እንደሆነ ተመላክቷል። እንደ ኢዜአ ዘገባ፤ በመጪዎቹ ዓመታትም በአገር አቀፍ ደረጃ 11 ቢሊዮን ሊትር ወተት በዓመት ለማምረት ዕቅድ ስለመያዙም ተጠቁሟል።",
    "author": "",
    "date": "ነሀሴ 1 ቀን 2015 ዓም"
  },
  {
    "doc_id": 37,
    "title": "የኢትዮጵያ ንግድ ባንክ እና የለሚ ኩራ ክፍለከተማ ሰራተኞችና አመራሮችች ችግኝ ተከሉ",
    "publisher": "(ኢ.ፕ.ድ)",
    "content": "የኢትዮጵያ ንግድ ባንክ እና የለሚኩራ ክፍለከተማ ሰራተኞችና አመራሮች በለሚኩራ ክፍለ ከተማ ካራ አካባቢ ዛሬ ችግኝ  ተክለዋል። የኢትዮጵያ ንግድ ባንክ የኮሚኒኬሽን ዳይሬክተር አቶ አልሰን አሰፋ በችግኝ ተከላ መረሐግብሩ ላይ እንደገለፁት፤ ችግኝ መትከል አረንጓዴ እና ምቹ አካባቢን በመፍጠር ለቀጣይ ትውልድ ማስተላለፍ ያስችላል ብለዋል። በተከላ መርሐግብሩ ከአንድ ሺህ በላይ የዋናው መስሪያ ቤት፣ የአምስት ድስትሪክት፣ የኮሜርሻል ኖሚንስ እና የለሚኩራ ክፍለ ከተማ አመራሮች እና ሰራተኞች መሳተፋቸውን አስታውቀዋል። የኢትዮጵያ ንግድ ባንክ ሠራተኞች በ2014 ዓ.ም ከአንድ ሚሊዮን በላይ ችግኞች መትከላቸውን ያስታወሱት አቶ አልሰን፤ በዘንድሮው አመት ከአንድ ነጥብ ሁለት ሚሊዮን በላይ ለመትከል ታቅዶ እየተሰራ እንደሚገኝ ገልጸዋል። የኢትዮጵያ ንግድ ባንግ የሰው ሀይል ምክትል ፕሬዝዳንት እና የፕሬዝዳንት ተወካይ አቶ ኤፍሬም መኩሪያ በበኩላቸው፤ የተከልናቸውን ችግኞች ካልጠበቅናቸው እና ካልተንከባከብናቸው “ነገን ተመልሰን ነገ ለመትከል” እንገደዳለን። ስለዚህም ባንካችን ችግኝ የመትከል ሓላፊነቱን በአስመስጋኝ  ሁኔታ እንደተወጣው ሁሉ፣ ችግኞችን ለመጠበቅ እና ለመንከባከብም ተገቢውን ትኩረት ሊሰጥ ይገባል ሲሉ አሳስበዋል። ይህ ጥረትም በባንኩ ጥረት ብቻ  ሳይሆን ችግኝ በተተከለባቸው አካባቢዎች የሚገኘውን ማኅበረሰብ እና የሌሎችንም ባለድርሻ አካላት ተሳትፎ የሚጠይቅ መሆኑን አስረድተዋል።",
    "author": "በሄለን ወንድምነው",
    "date": "ሐምሌ 29 ቀን 2015 ዓ.ም"
  },
  {
    "doc_id": 58,
    "title": "የአለም ባንክ ፕሬዘዳንት የኢትዮጵያ ኤሌክትሪክ ሀይል መቆጣጠሪያ ማዕከልን ጎበኙ",
    "publisher": "(ኢ.ፕ.ድ)",
    "content": "የአለም ባንክ ፕሬዘዳንት  ሚስተር አጃይ ባንጋ የኢትዮጵያ ኤሌክትሪክ ሀይል መቆጣጠሪያ ማዕከልን ጎበኙ፡፡ በስፍራው ሲደርሱ የውሃና ኢነርጂ ሚኒስቴር የኢነርጂ ዘርፍ ሚኒስትር ዴኤታ ዶ/ር ኢ/ር ሱልጣን ወሊ አቀባበል አድርገውላቸዋል፡፡ ፐሬዝዳንቱ በጉብኝታቸው በአገሪቱ እየመነጨ ያለው ኢነርጂ ለሀገር ውስጥ እንዴት እንደሚተላለፍ፣ እንደሚከፋፈል ፣ እንደሚሰራጭ ፣ አገልግሎቱን ከማዳረስ አኳያ እየተሰራ ያለውና ከጎረቤት ሀገራት ጋርም ያለውን ትስስር አስመልክቶ እንዲሁም በአለም ባንክ ድጋፍ የተሰሩና እየተሰሩ ስላሉ የሀይል ማስተላለፊያ መስመሮች ፣ በባንኩ በኩል እየተደረጉ ያሉ ድጋፎችና በቀጣይ እቅድ ዙሪያ ሰፊ ማብራሪያ ተደርጎላቸዋል፡፡ ፕሬዘዳንት አጃይ ባንጋ በበኩላቸው ስለተደረገላቸው አጠቃላይ ገለጻ በማመስገን፤ የኤሌክትሪክ ሀይል ለአንድ ሀገር እድገት የሚጫወተው ሚና ወሳኝ መሆኑን ጠቅሰው በቀጣይ በዘርፉ ያሉ ችግሮችን ለመፍታት አስፈላጊውን ድጋፍ እንደሚያደርጉ ቃል ገብተዋል፡፡ በእለቱ የገንዘብ ሚኒስትሩ አቶ አህመድ ሽዴ፣ የገንዘብ ሚኒስትር ዴኤታ  ወ/ሮ ሰመሪታ ሰዋሰው እና ሌሎች እንግዶችም መገኘታቸውን ከሚኒስቴሩ ያገኘነው መረጃ ያሳያል፡፡",
    "author": "",
    "date": "ሐምሌ 27 ቀን 2015 ዓ.ም"
  },
  {
    "doc_id": 87,
    "title": "ኢትዮጵያና የአፍሪካ ልማት ፈንድ የ84 ነጥብ ሶስት ሚሊየን ዶላር የልማት ድጋፍ ስምምነት ተፈራረሙ",
    "publisher": "(ኢ ፕ ድ)",
    "content": "ኢትዮጵያና የአፍሪካ ልማት ፈንድ ለስንዴ ምርትና ምርታማነት ማሻሻያ የሚውል የ84 ነጥብ ሶስት  ሚሊየን ዶላር (4. 5 ቢሊየን ብር) የልማት ድጋፍ ስምምነት ተፈራርሙ፡፡ ከልማት ደጋፋ ውስጥ 54 ሚሊየን ዶላር ከአፍሪካ ልማት ፈንድ፣ 20 ሚሊየን ዶላር ከኔዘርላንድ መንግሰት፣ 10 ሚሊየን ዶላር ኦ.ሲ.ፒ አፍሪካ ከተባለ ድርጅት እንዲሁም ቀሪውን 3 መቶ ሺህ ዶላር ግሎባል ሴንተር ፎር አዳብቴሽን ከተባለ ተቋም የተገኘ መሆኑ ታወቋል፡፡ የልማት ድጋፋ በአነስተኛ እርሻ የስንዴ አምራች ገበሬዎችን ምርትና ምርታማነትን ለማሻሻል የሚውል ሲሆን ይህን ዕውን ለማድረግ እንዲቻል ድጋፉ ከአካባቢ ጋር ተስማሚ የስንዴ ምርት ለማምረት ፣ የገበያ መሰረተ ልማቶችንና ትስስርን ለማሳደግ እንዲሁም በዘርፋ ያሉ ፕሮጀክቶችን ለማስተዳደር የሚውል ነው፡፡ ይህ ድጋፍ በተለይ የሀገር ውስጥ የስንዴ ፍላጎትን በሀገር ውስጥ ምርት ለማሟላት የሚደረገውን ጥረት የሚያግዝ ሲሆን በቀጣይ አምስት ዓመታት ውስጥ የሚተገበር ይሆናል፡፡ የልማት ድጋፋን ስምምነት በኢትዮጵያ መንግስትን በኩል የገንዘብ ሚነስትሩ አቶ አህመድ ሺዴ እንዲሁም የአፍሪካ ልማት ፈንድን በመወከል ዶ/ር አብዱል ካማራ በምስራቅ አፍሪካ የአፍሪካ ልማት ባንክ ምክትል ዳይሬክተር መፈረማቸውን ከሚኒስቴሩ ያገኘነው መረጃ ያሳያል።",
    "author": "",
    "date": "ሐምሌ 26 ቀን 2015 ዓም"
  },
  {
    "doc_id": 11,
    "title": "የኢትዮጵያ አየር መንገድ ግሩፕ ስምንት አዳዲስ የመንገደኛ አውሮፕላኖችን በጥቂት ወራት ውስጥ ይረከባል ተባለ",
    "publisher": "(ኢ.ፕ.ድ)",
    "content": "ኢትዮጵያ አየር መንገድ ግሩፕ ካዘዛቸው 26 አውሮፕላኖች ውስጥ ስምንቱን በጥቂት ወራት ውስጥ እንደሚረከብ የተቋሙ ዋና ሥራ አስፈጻሚ አቶ መስፍን ጣሰው ገለጹ። የኢትዮጵያ አየር መንገድ ግሩፕ ዋና ሥራ አስፈጻሚ አቶ መስፍን ጣሰው፤ ተጨማሪ 26 አዳዲስ አውሮፕላኖችን ለመግዛት ከአውሮፕላን አምራች ኩባንያዎች ጋር ድርድር እያደረገ ነው ብለዋል። አየር መንገዱ አውሮፕላኖቹን ለማስገባት ድርድር የሚያደርገው ከቦይንግና ከኤርባስ ከተሰኙ ግዙፍ የአውሮፕላን አምራች ኩባንያዎች እንደሆነ ጠቁመዋል። ከተገዘት አውሮፕላኖች መካከል አየር መንገዱ ስምንት የመንገደኛ አውሮፕላኖች በጥቂት ወራት ውስጥ እንደሚረከብ ነው የገለጹት። ቀሪዎቹ የመንገደኞች አውሮፕላኖች በቀጣይ ጊዜያት እንደሚገቡ ገልጸው አየር መንገዱ ሌሎች ተጨማሪ አውሮፕላኖችን ለማስገባት እቅድ እንዳለው ተናግረዋል። ጎን ለጎንም አየር መንገዱ በሰኔ ወር ከቦይንግ ኩባንያ ሊረከባቸው ግዥ የፈጸመባቸው ሁለት አውሮፕላኖችም በመጪው መስከረምና ጥቅምት ወራት እንደሚገቡ ገልጸዋል። በሌላ በኩል አየር መንገዱ ተጨማሪ ዓለም አቀፍ የመዳረሻ ሥፍራዎችን ከማስፋት አኳያ በቀጣይ ጥቅምና ህዳር ስድስት የበረራ መዳረሻዎች እንደሚጨምር ተናግረዋል። እነዚህ የበረራ መዳረሻዎች በአብዛኛው የአውሮፓ አገራትን እንዲሁም አንድ አፍሪካ አገርን ትኩረት እያደረገ መሆኑን በመጠቆም። ስፔን ማድሪድ፣ እንግሊዝ ለንደን-ጋትዊክ፣ ኔዘርላንስ አምስተርዳም፣ ቬትናም ሃኖይና ማዕከላዊ አፍሪካ ባንጓይ የአየር መንገዱ አዳዲስ መዳረሻዎች እንደሚሆኑ ገልጸዋል። አየር መንገዱ በተያዘው በጀት ዓመት ገቢውን በ22 በመቶ ለማሳደግ እቅድ ይዞ እየሰራ መሆኑን ገልጸው ለዚህም ተግባራዊ እንቅስቃሴ መጀመሩን ጠቁመዋል። የአውሮፕላን ቁጥር መጨመርና ከበረራ መዳረሻውን ማስፋት በተጨማሪ የመሰረተ ልማት ማስፋፊና የደንበኞች አገልግሎት የማሻሻል ሥራ እያከናወነ መሆኑን ገልጸዋል። አየር መንገዱን በሌሎችም በርካታ ዘርፎች የሪፎርም ሥራ በማጠናከር የታቀደውን እድገት ለማረጋገጥ በትኩረት እየተሰራ መሆኑን አቶ መስፍን አብራርተዋል። እንደ ኢዜአ ዘገባ፤ አየር መንገዱ በአሁኑ ወቅት 145 አውሮፕላኖች ያሉት ሲሆን 134 ዓለም አቀፍና 22 የአገር ውስጥ መዳረሻዎች አሉት።",
    "author": "",
    "date": "ነሀሴ 1 ቀን 2015 ዓ.ም"
  },
  {
    "doc_id": 12,
    "title": "\"በ2016 ዓ.ም የክልሉን ሰላም በማጠናከርና የህግ የበላይነትን በማስከበር የህዝብን ተጠቃሚነት ለማረጋገጥ ይሰራል\" የሀረሪ ክልል የመንግስት ኮሙዩኒኬሽን ጉዳዮች ጽ/ቤት",
    "publisher": "(ኢ.ፕ.ድ)",
    "content": "በ2016 ዓ.ም የክልሉን ሰላም በማጠናከርና የህግ የበላይነትን በማስከበር የህዝብ ተጠቃሚነትን ለማረጋገጥ በትኩረት እንደሚሰራ የሀረሪ ክልል የመንግስት ኮሙዩኒኬሽን ጉዳዮች ጽ/ቤት ገለፀ። በሀረሪ ክልል መስተዳድር ምክር ቤት በ2016 በጀት ዓመት ዋና ዋና የትኩረት አቅጣጫዎችን በሚመለከት የክልሉ የመንግስት ኮሙዩኒኬሽን ጉዳዮች ጽ/ቤት ኃላፊ አቶ ሔኖክ ሙሉነህ መግለጫ ሰጥተዋል። የክልሉ የመንግስት ኮሙዩኒኬሽን ጉዳዮች ጽ/ቤት ኃላፊ አቶ ሔኖክ ሙሉነህ በመግለጫቸው እንዳሉት የክልሉ  መንግስት በሚያከናውናቸው የልማት ስራዎች ለስራ አጥ ወጣቶች ስራ እንዲፈጥሩ የማድረግ ተግባር ቀዳሚ የትኩረት አቅጣጫችን ሆኖ ይቀጥላል። በክልሉ የቱሪዝም ልማትን የተጀመሩትን ስራዎች እንዲጠናከሩ ከፍተኛ ትኩረት ይሰጣል ብለዋል። በገቢው ረገድም እየተመዘገበ ያለውን ውጤት በማስቀጠል እና የገቢ መሰረት በማስፈት ገቢን አሟጦ ለመሰብሰብ በልዩ ትኩረት እንደሚሰራ ገልፀዋል። የሌማት ቱርፋት፣ የከተማ ግብርና ስራዎችን ማጠናከር እንዲሁም ህገ ወጥ ግንባታና የመሬት ወረራ ጋር ተያይዞ የሚታየውን ችግር ለመቅረፍ በቀጣይ መረጃና ማስረጃ በማደራጀት የህግ ማስከበር ስራ በትኩረት እንደሚሰራ ነው የገለፁት። የብልሹ አሰራርና ሌብነት ትግል ይበልጥ በማጠናከር የተጠያቂነት ስርዓቱን የማስፈና ስራም በልዩ ትኩረት እንደሚሰራ ጠቁመው ህብረተሰቡ የሚያነሳቸው የአገልግሎት አሰጣጥና የመልካም አስተዳደር ችግሮች እንዲሁም ብልሹ አሰራር ለመፍታትና ለማረም ርብርብ ይደረጋል ብለዋልደ",
    "author": "",
    "date": "ነሀሴ 2 ቀን 2015 ዓ.ም"
  },
  {
    "doc_id": 18,
    "title": "የኢትዮጵያ ብሪክስን መቀላቀል ኢኮኖሚያዊና ፖለቲካዊ ተጠቃሚነትን ለማረጋገጥ ያስችላል",
    "publisher": "(ኢ ፕ ድ)",
    "content": "የኢትዮጵያ የብሪክስ የአባልነት ጥያቄ ተቀባይነት ካገኘ በዓለም አቀፍ ደረጃ ያላትን የኢኮኖሚ እና የፖለቲካ ተጠቃሚነት የሚያረጋግጥ እንደሚሆን በአዲስ አበባ ዩኒቨርሲቲ የአፍሪካ እና እስያ ጥናትና ምርምር ማዕከል መምህር ዶክተር ሳሙኤል ተፈራ ተናገሩ። ዶክተር ሳሙኤል ተፈራ ለኢትዮጵያ ፕሬስ ድርጅት እንደገለጹት፤ ብሪክስ ውስጥ ያሉ ሀገራት ከዓለም ኢኮኖሚ 31 ነጥብ ሰባት በመቶ የሚሆን ድርሻ አላቸው። በዚህም ኢትዮጵያ ብሪክስን መቀላቀል ከቻለች ኢኮኖሚያዊና ፖለቲካዊ ተጠቃሚነትን ለማረጋገጥ ያስችላል። የብሪክስ አባላት ከ30 ትሪሊዮን ዶላር በላይ ዓመታዊ GDP ያላቸው ሀገራት ናቸው ያሉት ዶክተር ሳሙኤል በመሆኑም ሦስት ቢሊዮን የሚጠጋ የዓለም ሕዝብ የሚኖረው በኅብረቱ ሀገራት ውስጥ መሆኑንም ጠቁመዋል። የቡድን ሰባት አባል ሀገራት ከዓለም ጠቅላላ ምርት ድርሻቸው 30 ነጥብ አምሥት በመቶ ነው ብለውም ይህ የሚያሳየው የሀገራቱን ከፍተኛ አቅም ነው ሲሉ ገልጸዋል። አባል ሀገራቱ ዓለም በዶላር ከመገበያየት በመውጣት ሌሎች አማራጮች መስፋት አለባቸው ብለው የሚያስቡ መሆኑን ጠቅሰው፣ የምዕራቡ ዓለም ብቻ የሚመራው የዓለም ሥርዓት ብቻ እንዲኖር አይፈልጉም ብለዋል። ሀገራቱ ባለብዙ አስተዋጽኦ ዓለም እንዲኖር የሚፈቅዱ መሆናቸውን ጠቅሰው፣ አዳዲስ ሀገራት ወደፊት እንዳይመጡ መንገድ እንደማይዘጉ ገልጸዋል። ኢትዮጵያ ብሪክስን መቀላቀሏ ትልቅ የገበያ ሥርዓት ውስጥ የመግባትን ዕድል ይሰጣታል ያሉት ዶክተር ሳሙኤል፤ በምዕራቡ ዓለም ብቻ ተወስኖ ያለው የፖለቲካል የኢኮኖሚ ሥርዓት ሌላ አማራጭ እንዲያገኝ ዕድል እንደሚሰጥ ተናግረዋል። የኢትዮጵያ ብሪክስን መቀላቀል ኢኮኖሚያዊና ፖለቲካዊ ተጠቃሚነትን ለማረጋገጥ ያስችላል የኅብረቱ መሥራች ሀገራት ቻይና እና ሩሲያ በጦርነቱ ወቅት በተፈጠረ ጫና ጠንካራ አጋርና ወዳጆች ሆነው መቆየታቸውን ጠቅሰው፣ በተለይ ከፖለቲካዊ ድጋፋቸው ባሻገር በኢኮኖሚ ተጠቃሚ የምትሆንበትን ዕድል ያሰፋል ብለዋል። ጵያ ዓባይን ጨምሮ በኃይል ልማት የአቅርቦት መጠን በእጥፍ በማሳደግና ሰላም ተረጋግጦ ኢንቨስትመንት መሳብ ከቻለች በብዙ ተጠቃሚ ትሆናለች ሲሉም ጠቁመዋል።",
    "author": "",
    "date": "አዲስ ዘመን ጋዜጣ ነሀሴ 1 ቀን 2015 ዓም"
  },
  {
    "doc_id": 23,
    "title": "በአገር አቀፍ ደረጃ እስካሁን ባለው ሂደት 12 ሚሊዮን ሄክታር መሬት በመኸር ሰብል ተሸፍኗል",
    "publisher": "(ኢ.ፕ.ድ)",
    "content": "በአገር አቀፍ ደረጃ እስካሁን ባለው ሂደት 12 ሚሊዮን ሄክታር መሬት በመኸር ሰብል መሸፈኑን የግብርና ሚኒስትር ዶክተር ግርማ አመንቴ ገለፁ። 2016 በጀት ዓመት ከግብርና ግብዓት ስርጭት ጋር ተያይዞ የሚከሰቱ ችግሮችን ዘመናዊ ቴክኖሎጂ በመጠቀም ለመቅረፍ እንደሚሰራም ተናግረዋል፡፡ የግብርና ሚኒስቴር የ2015 ዓ.ም በጀት ዓመት የሥራ አፈጻጸም እና የ2016 ዓ.ም በጀት ዕቅድ ላይ ውይይት አካሂዷል፡፡ በመድረኩ የእርሻና ሆልቲካልቸር፣ የእንስሳት እና ዓሳ ኃብት እንዲሁም የተፈጥሮ ኃብት ልማት ዘርፎች ላይ የአፈጻጸም ሪፖርትና የቀጣይ እቅድ ቀርቦ ምክከር ተደርጎበታል። በመድረኩም የግብርና ሚኒስቴር፣ የክልል ግብርና ቢሮ፣ የግብርና ምርምር ኢንስቲትዩት አመራሮች እንዲሁም የሌሎች ባለድርሻ ተቋማት የስራ ኃላፊዎችና ተወካዮች ተገኝተዋል። የግብርና ሚኒስትሩ ዶክተር ግርማ አመንቴ በዚሁ ጊዜ በ2015 በጀት ዓመት በዋና ዋና የግብርና ልማት ስራዎች ላይ ውጤታማ ስራ መከናወኑን ተናግረዋል፡፡ ለአብነትም በበጋ መስኖ ስንዴ ልማት፣ በአረንጓዴ አሻራ፣ በእንስሳት እና አሳ ሃብት ልማት ላይ የተሻለ ስራ መከናወኑን ገልጸው፤ በሌማት ትሩፋት ላይ ጥሩ ጅማሮ ታይቷል ነው ያሉት፡፡ በ2015 በጀት ዓመት አሲዳማ አፈር በማከም ረገድ ግን በሚፈለገው ደረጃ እንዳልተሰራ ጠቁመዋል፡፡ በግብርና ግብዓት አቅርቦት ላይ ችግሮች መስተዋላቸውን አንስተው፤ ለዚህም ዋነኛው ምክንያት የውጭ ምንዛሬ እጥረት እና ህገወጥነት መሆኑን ተናግረዋል፡፡ በበጀት አመቱ በዘርፉ ለታየው ስኬት የግብርና ባለሙያዎች፣ አመራሮች እና ባለድርሻ አካላት ሚና ከፍተኛ ነበር ብለዋል። የ2016 በጀት ዓመት በበጋ መስኖ ስንዴ ልማት፣ በአረንጓዴ አሻራ፣ በእንስሳት እና አሳ ሃብት ልማት እና የሌማት ትሩፋት መርሃ-ግብርን ማጠናከር ላይ ትኩረት ተሰጥቶ እንደሚሰራም ጠቁመዋል፡፡",
    "author": "",
    "date": "ሐምሌ 30 ቀን 2015"
  },
  {
    "doc_id": 27,
    "title": "የቅዱስ ጳውሎስ ሆስፒታል ሚሌኒየም ሕክምና ኮሌጅ 583 ዶክተሮችን አስመረቀ",
    "publisher": "(ኢ.ፕ.ድ)",
    "content": "የቅዱስ ጳውሎስ ሆስፒታል ሚሌኒየም ሕክምና ኮሌጅ  በቅድም ምረቃናና ድህረ ምረቃ 583  ዶክተሮችን ዛሬ አስመረቀ። በምረቃ ስነስርአቱ ላይ የፕላንና ልማት ሚኒስትር ዶክተር ፍጹም አስፋ፣ የጤና ሚኒስትር ዴኤታ ዶክተር ደረጄ ድጉማና ሌሎች እንግዶች ተገኝተዋል። በ\"ሰብስፔሻሊቲ፣ በነርሲንግ ስፔሻሊቲ፣ በፐብሊክ ሄልዝ፣ በሌሎች ዘርፎች አስመርቋል። የኮሌጁ ፕሮቮስት ዶክተር ሲሳይ ሰርጉ እንዳሉት፤  ቅዱስ ጳውሎስ ሆስፒታል ሚሌኒየም ሕክምና ኮሌጅ  ጥራቱን የጠበቀ የጤና አገልግሎት ለመስጠት፣ ብቁ የጤና ባለሙያዎችን ለማፍራት ከመማር ማስተማሩ ጐን ለጐን ችግር ፈቺ ምርምሮችን በመስራት የህክምና አሰጣጡ የዘመነ እንዲሆንና በአለም አቀፍ ደረጃ ተወዳዳሪ እንዲሆን እየሰራ ነው። ኮሌጁ በ35 የስልጠና መርሃግብሮች  የህክምና ባለሙያዎችን በማሰልጠን የህክምናው ዘርፍ እንዲዘምን ለማስቻል  እየተሰራ መሆኑን የገለጹት ዶክተር ሲሳይ፣ ለአገሪቱ የጤና ስርአት መሻሻል የበኩሉን ሚና እየተወጣ ነው ብለዋል።  ከሚሰጣቸው የስልጠና መርሃግብሮች ሰባቱ በዚህ አመት የተጀመሩ መሆናቸውን ጠቅሰው በቀጣይነትም ምርምሮችን በመስራት የጤና አገልግሎት ተደራሽ እንዲሆን ይሰራል ብለዋል። ምሩቃን በቀጣይ በኮሌጁ የቀሰሙትን እውቀት በተግባር በመግለጽ ሙያዊ ሀላፊነታቸውን እንዲወጡ  ዶክተር ሲሳይ ጥሪ አቅርበዋል። ኮሌጁ ያስመረቃቸው በህክምና 395፣ በህብረተሰብ ጤና፣ 78፣ በነርስ 110 በድምሩ 583 ሲሆኑ 185ቱ ሴቶች ናቸው። ከምሩቃኑ መካክል በተሰጠው  አገር አቀፍ የመውጫ ፈተና  151ዱ  በሙሉ ከፍተኛ ነጥብ በማስመዝገብ ማለፋቸው ተገልጿል።",
    "author": "በሞገስ ተስፋ",
    "date": "ሐምሌ 30 ቀን 2015 ዓ.ም"
  },
  {
    "doc_id": 28,
    "title": "በተጠናቀቀው በጀት ዓመት ከ93 በመቶ በላይ የፌደራል ግብር ከፋዮች ግብራቸዉን በኦንላይን አሳውቀዋል",
    "publisher": "(ኢ.ፕ.ድ)",
    "content": "በ2015 በጄት ዓመት ከ93 በመቶ በላይ የፌደራል ግብር ከፋዮች ግብራቸዉን በኦንላይን ማሳወቃቸዉን የገቢዎች ሚኒስቴር አስታወቀ፡፡ የገቢዎች ሚኒስቴርና የጉሙሩክ ኮሚሽን የ2015 በጄት ዓመት የእቅድ አፈጻጸም ሪፖርት በፕላንና ልማት ሚኒስቴር ተገምግሟል፡፡ በቀረበዉ የአፈጻጸም ላይ እንደተመላከተዉ በበጀት ዓመቱ 12ሺ 204 አዳዲስ ግብር ከፋዮች የተመዘገቡ ሲሆን ፤ በጥቅሉ በፌደራል የታክስ ስርአት ዉስጥ 56 ሺህ 432 ግብር ከፋዮች መኖራቸዉ ተጠቁሟል፡፡ ከኦዲት ጋር በተያያዘ ያሉ ክፍተቶችን ለመሙላት የኦዲት ስራ ተጠናክሮ መቀጠሉ በሪፖርቱ ተጠቁሟል፡፡  በበጀት አመቱ ኦዲት ከተደረጉ 7 ሺ ሃምሳ ስምንት ግብር ከፋዮች ወለድ ፣ መቀጫና ፍሬ ግብርን ጨምሮ 40 ነጥብ 7 ቢሊዬን ብር ገቢ መሰብሰቡን ሪፖርቱ አመላክቷል፡፡ ኮንትሮባንድ ላይ በተደረገ እርምጃም ከፍተኛ ሃብት ወደ መንግስት ካዝና እንዲገባ መደረጉን ያመለከተዉ 2015 አፈጻጸም ሪፖርቱ ፤ በበጀት ዓመቱ 442 ነጥብ 3 ቢሊዬን ብር ገቢ የተሰበሰበ ሲሆን ይህም ከአምናዉ ተመሳሳይ ወቅት ጋር ሲነጻጸር የ105 ቢሊዬን ብር ብልጫ የታየበት መሆኑን ጠቁሟል፡፡ የገቢዎች ሚኒስትር ወ/ሮ አይናለም ንጉሴ የግብር ዘርፉን ለማሳደግና ሁሉም አካል ወደ ግብር መረቡ እንዲገባ እየሰራ መሆኑን ገልጸዋል፡፡ አሰራሮችን በቴክኖሎጂ በማገዝ ለማዘመንና ከፍተኛ ገቢ ለመሰብሰብ እተሰራ ቢሆንም ለዘርፉ በከፍተኛ ሁኔታ የሰለጠነ የሰዉ ሃይል የሚጠይቅ በመሆኑ ለማሟላት ጥረት እየተደረገ እንደሚገኝ አስታዉቀዋል፡፡",
    "author": "",
    "date": "ሐምሌ 30 ቀን 2015 ዓ/ም"
  },
  {
    "doc_id": 43,
    "title": "ለማዜ ብሄራዊ ፓርክ ልማት የሚውል የአምስት ሚሊየን ዩሮ  የገንዘብ ስምምነት ተፈረመ",
    "publisher": "(ኢ.ፕ.ድ)",
    "content": "ሀይለማርያም እና ሮማን ፋውንዴሽን ከፈረንሳዩ የልማት  ኤጀንሲ ጋር ለማዜ ብሄራዊ ፓርክ ልማት የሚውል የአምስት ሚሊየን ዩሮ የድጋፍ ስምምነት ተፈራረመ ። ስምምነቱ በአምስት አመታት የሚተገበር ሲሆን ብሄራዊ ፓርኩን እና ተፋሰሱንን ለመጠበቅ የሚያስችል የፋይናንስ ድጋፍ የያዘ መሆኑ ተገልጿል ። የገንዘብ ድጋፍ ሥምምነቱ የሃይለማርያም እና ሮማን ፋውንዴሽን ዋና ሥራ አስፈጻሚ ሮማን ተስፋዬና የፈረንሳይ ልማት ኤጀንሲ ምክትል ዳይሬክተር ሶኒያ ሊኦሬት ተፈራርመዋል። በሥምምነት መርሃ ግብሩ ላይ የቀድሞ የኢትዮጵያ ጠቅላይ ሚኒስትር ሃይለማርያም ደሳለኝ እና በኢትዮጵያ የፈረንሳይ አምባሳደር ሬሚ ማሬሾን ጨምሮ ሌሎች ባለድርሻ አካላት ተገኝተዋል።",
    "author": "በማህሌት ብዙነህ",
    "date": "ሐምሌ 28 ቀን 2015 ዓ.ም"
  },
  {
    "doc_id": 44,
    "title": "የብሄራዊ  ፍልሰት ትብብር ጥምረት  ህገወጥ የሰዎችን ዝውውር በተለያዩ ስልቶች ለመከላከል አቅጣጫ አስቀመጠ",
    "publisher": "(ኢ.ፕ.ድ)",
    "content": "ህገወጥ የሰዎችን ዝውውር በተለያዩ ስልቶች መከላከል ብሎም  የዝውውር  ሰንሰለቱን በተቀናጀ ህግ የማስከበር ስራ መበጣጠስ በቀጣይ በትኩረት የሚሰራበት ጉዳይ መሆኑን የብሔራዊ ፍልሰት ትብብር ጥምረት አስታውቋል፡፡ ጥምረቱ በአዳማ ባደረገው ግምገማ  የፍልስተኞችን መረጃ በአግባቡ መያዝ፣ ኢትዮጵያውያን ዜጎች ለስራ ወደ ውጭ ከሚሄዱባቸው ሀገራት ጋር መፈራረም እና የጥምረቱን ባለድርሻ አካላት ማጠናከር የ2016 ሌላው የትኩረት ጉዳዮቹ ናቸው፡፡ በምስራቅ አፍሪካ የልማት በይነ መንግስታት  (ኢጋድ) የሚደገፈው የብሄራዊ ፍልሰት ትብብር ጥምረት የተቋቋመው  ፍልሰትን በአግባቡ ለመምራት እና ለማስተዳድር ነው፡፡ እንደ ኢቢሲ ዘገባ፤ በኢጋድ የፍልሰት አስተዳደር አስተባባሪ ሙጂብ ጀማል ድርጅታቸው ጥምረቱን በመደገፍ ኢትዮጵያ በዚህ ዘርፍ የያዘችውን እቅድ እንድታሳካ የተጀመረው ድጋፍ ተጠናክሮ ይቀጥላል ብለዋል፡፡ በአደማ በተካሄደው የጥምረቱ ግምገማ ከውጭ የሚመለሱ ተጎጂዎችን ለመደገፍ ፣ ከአየር ንብረት ለውጥ ጋር ተያይዞ በድንበር አካባቢ ለሚኖር ፍልስት  የዜጎችን ደህንነት ለመጠበቅ እና  መደበኛውን ፍልሰት በተቀመጠለት ህግ መሰረት ለመደገፍ አንዲሁም  ኢመደበኛውን ፍልሰት ለመከላከል የክልልና የፌደራል ተቋማት በትኩረት ለመስራት ከስምምነት ደርሰዋል፡፡",
    "author": "",
    "date": "ነሀሴ 2 ቀን 2015 ዓ.ም"
  },
  {
    "doc_id": 47,
    "title": "\"አገራዊ ምክክሩ ለዘላቂ ሰላም መስፈን ሚናው የጎላ በመሆኑ ለስኬታማነቱ የሚጠበቅብንን ድጋፍ እናደርጋለን\" -የሃይማኖት አባቶች",
    "publisher": "(ኢ.ፕ.ድ)",
    "content": "አገራዊ ምክክሩ ለዘላቂ ሰላም መስፈን እና ለአብሮነት ሚናው የጎላ በመሆኑ ለስኬታማነቱ የሚጠበቅባቸውን ድጋፍ እንደሚያደርጉ የሃይማኖት አባቶች ገለጹ፡፡ በአገሪቱ የተለያዩ አካባቢዎች በየጊዜው መልካቸውን እየቀያየሩ የሚስተዋሉት አለመግባባቶች መፍተሄ የሚያገኙት ቁጭ ብሎ በመነጋገር ነው የሚሉት የሃይማኖት አባቶቹ ለዚህም አገራዊ ምክክሩ ትልቅ እድል የሚፈጥር መሆኑን ተናግረዋል፡፡ በመሆኑም የሃይማኖት አባቶች፣ የሀገር ሽማግሌዎች፣ የህዝብ ወኪሎችና የፖለቲካ ልሂቃን የበኩላቸውን ሚና ሊወጡ እንደሚገባም አስገንዝበዋል፡፡ በተለይ የሃይማኖት አባቶች ዘላቂ ሰላም እንዲሰፍን በመስራት ምክክሩ በተረጋጋ ሁኔታ እንዲከናወን የበኩላቸውን ሚና ሊወጡ እንደሚገባ ነው የተገለጸው፡፡ በኢትዮጵያ ኦርቶዶክስ ተዋህዶ ቤተ-ክርስቲያን መንበረ ፓትሪያርክ ጠቅላይ ጽሀፈት ቤት የስብከተ ወንጌል እና ሃዋሪያዊ ተልዕኮ መምሪያ ዋና ሃላፊ መልዕከ ሰላም ዶክተር አባ ቃለጽድቅ ሙሉጌታ፤ ህብረተሰቡ በምክክሩ ንቁ ተሳታፊ እንዲሆን የበኩላችንን እንወጣለን ብለዋል፡፡ በኢትዮጵያ እስልምና ጉዳዮች ጠቅላይ ምክር ቤት የልማትና ተራድኦ ዘርፍ ኋላፊ ሼህ ዛኪር ኢብራሂም በበኩላቸው በእስልምና አስተምህሮ ሰላምን መመካከርንና አንድነትን በጽኑ ያስተምራል ብለዋል፡፡ የኮሚሽኑ መቋቋምና ወደ ስራ መግባት በአገሪቱ ዛለቂ ሰላም እንዲሰፍን የሚያደርግ በመሆኑ ትልቅ ትርጉም አለው ሲሉም አክለዋል፡፡ የሃይማኖት አባቶች የኮሚሽን አባላቱ ለሚያቀርቡት ሃሳብ እና ለሚያስፈልገው ሂደት ሁሉ መተባባር እንዳለባቸውም ጠቁመዋል፡፡",
    "author": "በኢትዮጵያ ካቶሊካዊት ቤተ-ክርስቲያን የትምህርት ክፍል ኋላፊ አባ ዳንኤል ሃሶ፤ ኮሚሽኑ እስካሁን በመጣበት ሂደት ሁሉ የሃይማኖት አባቶች የበኩላቸውን ሚና እንዲወጡ ማሳተፉን ተናግረዋል፡፡",
    "date": "ሐምሌ 28 ቀን 2015 ዓ.ም"
  },
  {
    "doc_id": 55,
    "title": "አቶ ደመቀ መኮንን ከደቡብ ኮሪያው የውጭ ጉዳይ ሚኒስትር ጋር ተወያዩ",
    "publisher": "(ኢ.ፕ.ድ)",
    "content": "የኢፌዲሪ ምክትል ጠቅላይ ሚኒስትርና የውጭ ጉዳይ ሚኒስትሩ አቶ ደመቀ መኮንን ከደቡብ ኮሪያ የውጭ ጉዳይ ሚኒስትር ፓርክ ጂን ጋር በሁለትዮሽ ጉዳዮች ላይ ውይይት አድርገዋል። ከውይይቱ በኋላ በጋራ በሰጡት ጋዜጣዊ መግለጫ ላይ አቶ ደመቀ መኮንን እንደገለጹት፣ በሁለቱ አገራት መካከል ያለውን ግንኙነት ለማሳደግ በሁለንተናዊ ጉዳዮች ላይ ያተኮረ ሰፊ ውይይት አድርገናል ብለዋል። በኢትዮጵያና ኮሪያ መካከል የቆየውን ዘርፈ ብዙ ዲፕሎማሲያዊ ግንኙነት ለማሳደግ የሚያስችል ፍሬያማ ውይይት ማድረጋቸውንም ገልጸዋል። በቀጠናዊና በአለም አቀፋዊ ጉዳዮች ላይም ሁለቱ ወገኖች ውይይት ማድረጋቸውን አቶ ደመቀ ተናግረዋል። ሁለቱ አገራት ዲፕሎማሲያዊ ግንኙነት ከጀመሩ 60 አመት የሞላው በመሆኑ ግንኙነቱን ይበጥ ለማጠናከር መስማማታቸውንም ጠቁመዋል። የደቡብ ኮሪያ የውጭ ጉዳይ ሚኒስትር ፓርክ ጂን በበኩላቸው፤ ሁለቱ ሀገራት የቆየ ግንኙት ያላቸው ሲሆን፤ ኢትዮጵያ ተመራጭ የልማትና የኢንቨስትመንት መዳረሻ መሆኗን ጠቁመዋል። ደቡብ ኮሪያ ኢትዮጵያን ጨምሮ ከአፍሪካ ጋር ያላትን የልማት ትብብር ለማጠናከር እየሰራች መሆኑንም ተናግረዋል።",
    "author": "በሞገስ ጸጋዬ",
    "date": "ነሀሴ 2 ቀን 2015 ዓ.ም"
  },
  {
    "doc_id": 57,
    "title": "የከንቲባ አዳነች አቤቤ መልዕክት",
    "publisher": "(ኢ.ፕ.ድ)",
    "content": "ዛሬ ማለዳ በቀን 67 ሺህ ሜትር ኪዩብ ውሃ መስጠት የሚችሉ፣ ከግማሽ ሚሊዮን በላይ የአዲስአበባ ነዋሪዎችን ተጠቃሚ የሚያደርጉ 1.8 ቢሊዮን ብር ወጪ የተደረገባቸው የንጹህ መጠጥ ውሀ፣ የፍሳሽ  ማጣሪያ እና የውሀ ላብራቶሪ ፕሮጀክቶችን መርቀን አገልግሎት አስጀምረናል፡፡ በቀን 67 ሺህ ሜትር ኪዩብ ውሃ መስጠት የሚችሉ 25 የውሀ ጉድጓዶች ቁፋሮ እና የውሀ መሰረተ ልማት ግንባታን በማጠናቀቅ አስፈላጊ የሆኑ ቁሳቁሶች አሟልተን ስራ ያስጀመርናቸው ፕሮጀክቶች የከተማዋን ዕለታዊ ውሃ የማምረት አቅም ወደ 792 ሺህ ሜትር ኪዩብ ከፍ የሚያደርጉ ይሆናል፡፡ ለሕብረተሰቡ የሚሰራጨውን ውሀ ደህንነት የሚያረጋግጥ ዓለም አቀፍ ደረጃ ያለው ዘመናዊ  የውሃ እና ፍሳሽ ላብራቶሪ ተቋቁሞ አስፈላጊ የሆኑ ግብዓቶችን አሟልተን ስራ ያስጀመርናቸው ሲሆን፣ በሌላ በኩል የፍሳሽ ማጣሪያ እና 40 ኪሎ ሜትር የተለያዩ መጠን ያላቸው የውሀ ማስተላለፊያ መስመሮች ዝርጋታ ስራ  እንዲጀምር አድርገናል፡፡ እነዚህ ፕሮጀክቶች በ2015  በጀት ዓመት ተጀምረው የተጠናቀቁ ናችው። ከተማችን ፕሮጀክት ጀምራ በተያዘለት ጊዜና በጀት የማጠናቀቅ ባሕሏን ጠብቃ የነዋሪውን ፍትሀዊ ተጠቃሚነት በማረጋገጥና የከተማችንን ገጽታ በመገንባት ዓለም አቀፍ ተወዳዳሪነቷን ከፍ ለማድረግ በትጋት ማገልገላችንን እንቀጥላለን። የረዳን ፈጣሪ የተመሰገነ ይሁን!",
    "author": "",
    "date": "ሐምሌ 28 ቀን 2015 ዓም"
  },
  {
    "doc_id": 76,
    "title": "የፕላንና ልማት ሚኒስቴር እና ተጠሪ ተቋማቱ  በሎሜ ወረዳ ችግኝ ተክለዋል",
    "publisher": "(ኢ ፕ ድ)",
    "content": "የፕላንና ልማት ሚኒስቴር እና ተጠሪ ተቋማቱ አመራሮችና ሠራተኞች በአረንጓዴ አሻራ አገራዊ መርሃ ግብር በኦሮሚያ ክልል ምስራቅ ሸዋ ዞን ሎሜ ወረዳ  ችግኝ ተከሉ። በመርሃ ግብሩ ላይ የፕላንና ልማት ሚኒስትር ዴኤት ጥሩማር አባተ ባስተላለፉት መልዕክት ፤ ኢትዮጵያ ለአየር ንብረት ለውጥ ምላሽ ለመስጠት እንደ አረንጓዴ አሻራ ያሉ ተግባራትን በማከናወን በግንባር ቀደምትነት ተሰልፋለች ብለዋል። እንደ ፕላን ሚኒስቴር በአረንጓዴ አሻራ የመሳተፍ ብቻ ሳይሆን መርሃ ግብሩን በአጠቃላይ የማስተባበርም ኃላፊነት አለበት ያሉት ሚኒስትር ዴኤታዋ ፤ ለአየር ንብረት ለውጥ የማይበገር ኢኮኖሚ የመገንባት ሂደትም የዚሁ አንድ አካል ነው። በመሆኑም ሁሉም የተቋሙ አመራሮችና ሠራተኞች አገሪቱ የወጠነችውን የአረንጓዴ ልማት መርሃ ግብር ለማሳካት የበኩላቸውን እንዲወጡ ጥሪ አቅርበዋል። የአካባቢ ጥበቃ ባለስልጣን ዋና ዳይሪክተር ዶክተር ጌታሁን ጋረደው በበኩላቸው ፤ የአረንጓዴ አሻራ አንዱ ዓላማ ለአየር ንብረት ለውጥ የማይበገር ኢትዮጵያን ከመገንባት ባሻገር ዋና ዋና አካባቢያዊ ችግሮች ተብለው  ለተለዩት የደን መጨፍጨፍ፣ የስርዐተ ምህዳር መራቆት፣ የብዝሃ ሕይወት መመናመን  እንዲሁም አካባቢያው  ብክለት  ሁነኛ መፍትሔ  መስጠት ያስችላል ብለዋል።  የአረንጓዴ አሻራ መርሃ ግብር ከፍተኛ መጠን ያለው የካርበን ክምችትን የሚያስወግድ መሆኑን ገልጸው ፤ ይህም አገሪቷን በካርበን ንግድ  የተሻለ ተጠቃሚ  እንድትሆን  እንደሚያደርጋት አስታውቀዋል። በመርሃ ግብሩ ላይ የፕላንና ልማት ሚኒስቴር እና ተጠሪ ተቋማት አመራሮች ፣ የክልልና ከተማ አስተዳደር አመራሮች እንዲሁም የተቋማቱ ሰራተኛች አሻራቸውን አኑረዋል።",
    "author": "በዳንኤል ዘነበ /አዳማ",
    "date": "ሐምሌ 27 ቀን 2015 ዓም"
  },
  {
    "doc_id": 89,
    "title": "ሠራዊቱ ከመሀል ሳይንት ወረዳው ህዝብ ጋር በመሆን የአባቢውን ሠላም እና ልማት የማረጋገጥ ተግባር እየፈፀመ ነው",
    "publisher": "(ኢ.ፕ.ድ)",
    "content": "ብርጋዲየር ጀኔራል ዘውዱ ሰጥአርጌ ሠራዊቱ በቀጠናው ውስጥ የሚከሰቱ የማህበረሰቡን የልማት  እንቅሰቃሴ የሚገድቡ እና ቀጠናውን ለትርምስ የሚያጋልጡ የፅንፈኝነት ተግባራቶችን በመቀልበስ ሠላም የማረጋገጥ  ተልዕኮ እንዳለው ገልፀዋል።  በቀጠናው የሚንቀሳቀሱ የቡድኑ አባላት ህዝቡን የማይወክሉ ፀረ ህዝብ እና የግል ጥቅምን መሰረት ያደረጉ በመሆናቸው ሠራዊቱ ከማህበረሰቡ ጋር ያለውን ግንኙነት በማጠናከር አስፈላጊውን ህግ የማስከበር ስራ እያከናወነ ይገኛል ብለዋል። ብርጋዲየር ጀኔራል ዘውዱ የሀገሪቱን የውስጥ እና የውጭ ጠላቶች ተልዕኮ በማንገብ በሀሰት ትርክት የህዝቡን ሰላም ለማወክ የተዘጋጀውን ህገወጥ ቡድን ለህግ አሳልፎ በመስጠት ከሠራዊቱ ጎን መሰለፉ የህዝቡን ሰላም ወዳድነት እና አርቆ አሳቢነት በግልፅ ያሳየ መሆኑን ገልፀዋል።  የመሀል ሳይንት ወረዳ ዋና አስተዳዳሪ አቶ ሞገስ አየለ ሠራዊቱ የሠላም ፀር በሆኑ ቡድኖች እየተተነኮሰ  የሀይማኖት አባቶችን እና የሀገር ሽማግሌዎችን በመጠቀም ለሰላም ቅድሚያ መስጠቱ ማህበረሰቡ  ለሠራዊቱ ያለውን ፍቅር በጥብቅ እንዲተሳሰር አድርጎታል ብለዋል። የወረዳው ነዋሪዎች ህገወጥ በሆነ አደረጃጀት የህዝቡን ሰላምና ልማት ለማደናቀፍ የተዘጋጁ አካላትን ተልዕኮ ለማክሸፍ ከሠራዊቱ ጋር በቅርበት እንደሚሰሩ ገልፀዋል። ህዝቡ ሰላም ወዳድ እና ልማት ናፋቂ እንጅ በራስ ወዳድ ፅንፈኞች ሴራ አላማውን የሚስት አለመሆኑን ገልፀው የወረዳው ህዝብ አንድም ያልተገባ እንቅስቃሴ ሳያደርግ ሰራዊቱን በአክብሮት መቀበሉ ለሌሎችም ወረዳወች እንደ አርአያ የሚታይ ነውም ብለዋል።  የወረዳው ፀጥታና ደህንነት ምክትል ሀላፊ አቶ በለጠ ጋሻው እንዳሉት የወረዳው አመራሮች ማህበረሰቡን ባካተተ ሁኔታ ለሰላም ቅድሚያ የሚሰጡ መድረኮችን በመፍጠር እና የሠራዊቱን ተልዕኮ በግልፅ በማስረዳት የፀረ ሰላም ሃይሎችን የሀሰት ፕሮፖጋንዳ  ማክሸፍ ችለዋል ። በእለቱም የሠራዊቱን ወዳጅነት ለማጠናከር በግዳጅ ቀጠናው ብርጋዲየር ጀኔራል ዘውዱ ሰጣርጌ በተገኙበት የእግር ኳስ ውድድር የተካሄደ ሲሆን ውድድሩ የሠራዊቱን የእርስ በእርስ ግንኙነት እንደሚያዳብር መገለጹን ከኢፌዴሪ መከላከያ ሠራዊት ያገኘነው መረጃ ያሳያል።",
    "author": "",
    "date": "ሃምሌ 26 ቀን 2015 ዓ.ም"
  },
  {
    "doc_id": 90,
    "title": "\"ኢትዮጵያና ደቡብ አፍሪካ ያላቸውን ትብብር በማጠናከር በአህጉሪቱ የመሪነት ሚናቸውን ሊወጡ ይገባል\" - ዶክተር ናሌዲ ፓንዶር",
    "publisher": "(ኢ ፕ ድ)",
    "content": "ኢትዮጵያና ደቡብ አፍሪካ ያላቸውን ትብብር በማጠናከር በአህጉሪቱ የመሪነት ሚናቸውን ሊወጡ እንደሚገባ የደቡብ አፍሪካ የዓለም አቀፍ ግንኙነቶችና ትብብር ሚኒስትር ዶክተር ናሌዲ ፓንዶር ገለፁ። የደቡብ አፍሪካ የዓለም አቀፍ ግንኙነቶችና ትብብር ሚኒስትር ዶክተር ናልዲ ፓንዶር ሁለቱ አገራት ለፓን አፍሪካኒዝምና የአፍሪካ ኅብረት ማበብ ጉልህ ሚና ተጫውተዋል ብለዋል። ሁለቱ አገራት በተለይም ለአፍሪካ ኅብረትና ለአፍሪካ ኅብረት የልማት ኤጀንሲ-ኔፓድ ምስረታ ከፍተኛ አስተዋጽኦ ማበርከታቸውን ገልፀው አጋርነታቸው መጠናከር አለበትም ብለዋል። ይህንንም ተከትሎ ሁለቱ አገራት በአፍሪካ ጉዳዮች ላይም የመሪነት ሚናቸውን በአግባቡ ሊወጡ እንደሚገባ ነው የገለጹት። ከሰሞኑ በአዲስ አበባ የተካሄደው 4ኛው የኢትዮ-ደቡብ አፍሪካ የጋራ የሚኒስትሮች ኮሚሽን ስብስባ በአገራቱ መካከል ያለውን ስትራቴጂካዊ አጋርነት ለማጠናከር እንደሚያስችል ተናግረዋል። ሁለቱ አገራት ለአፍሪካ 2063 አጀንዳ መሳካትም አዳዲስ የትብብር መስኮች መለየታቸውንና ለዚህ መሳካት በትብብር እንደሚሰሩ መስማማታቸውን አብራርተዋል። አገራቱ በኢኮኖሚ ዲፕሎማሲ በተለይም በግብርና ዘርፍ በጋራ ተባብሮ በመሥራት ለአህጉሪቱ ልማት እድገት ትኩረት ሰጥተው እንደሚሰሩ ነው ያብራሩት። ሚኒስትሯ ባሰለፍነው ሰኞ ከጠቅላይ ሚኒስትር ዶክተር ዐቢይ አህመድ ጋር ዲፕሎማሲያዊ ግንኙነቱን ወደ ላቀ ደረጃ ለማሸጋገር ውጤታማ ውይይት ማድረጋቸውን ገልፀዋል ሲል ኢዜአ ዘግቧል።",
    "author": "",
    "date": "ሐምሌ 26 ቀን 2015 ዓ.ም"
  },
  {
    "doc_id": 96,
    "title": "አቶ ሙስጠፌ መሃመድ  ከዩኤስኤይድ የኢትዮጵያ ተወካይ  ጋር ተወያዩ",
    "publisher": "(ኢ.ፕ.ድ)",
    "content": "የሶማሌ ክልል ርዕሰ መስተዳድር ሙስጠፌ መሃመድ በአሜሪካ ዓለም አቀፍ ተራድኦ ድርጅት (ዩኤስኤይድ) የኢትዮጵያ ተወካይ እስኮት ሆክላደር  ከተመራ  ልዑካን ቡድን ጋር በጽ/ቤታቸው ተወያይተዋል፡፡ በውይይታቸውም በክልሉ መንግስት እና በአሜሪካ ዓለም አቀፍ ተራድኦ ድርጅት መካከል ያለውን ግንኙነት ማጠናከር በሚቻልበት ሁኔታ ላይ መክረዋል፡፡ በክልሉ የምግብ ድጋፍ ለሚያስፈልጋቸው የሕብረተሰብ ክፍሎች ድጋፉ በአግባቡ እንዲዳረስ ለማድረግ በጋራ መስራት በሚቻልበት ሁኔታ ላይ መምከራቸው ተገልጿል፡፡ ከዚህ ባለፈም በተለያዩ  የልማት ፕሮጀክቶች ላይ ያላቸውን ትብብር ለማሳደግ  መወያየታቸውን የክልሉ ኮሙኒኬሽን መረጃ ያመላክታል፡፡",
    "author": "",
    "date": "ነሀሴ 3 ቀን 2015 ዓም"
  },
  {
    "doc_id": 97,
    "title": "በኢትዮጵያ የቻይና አምባሳደር ዣኦ ዝዩአን የጅማ ኢንዱስትሪ ፓርክን ጎበኙ",
    "publisher": "(ኢ.ፕ.ድ)",
    "content": "በኢትዮጵያ የቻይና አምባሳደር ዣኦ ዝዩአን፣ ከኢንቨስትመንት ኮሚሽን ኮሚሽነር ለሊሴ ነሚ እና ከኢንዱስትሪ ፓርኮች ልማት ኮርፖሬሽን ዋና ስራ አስፈፃሚ አክሊሉ ታደሰ ጋር በመሆን የጅማ ኢንዱስትሪ ፓርክን ጎበኙ፡፡ በጉብኝቱም በፓርኩ ኢንቨስት የሚያደርጉ የቻይና ባለሀብቶች የተገኙ ሲሆን የኢንቨስትመንት ስምምነት የፊርማ ስነ ስርዓት እንደሚካሄድ ከኢንዱስትሪ ፓርኮች ኮፖሬሽን ያገኘነው መረጃ ያመላክታል፡፡",
    "author": "",
    "date": "ነሀሴ 3 ቀን 2015 ዓ.ም"
  },
  {
    "doc_id": 88,
    "title": "የትራንስፖርትና ሎጂስቲክስ ዘርፍ ለሀገር በቀሉ ኢኮኖሚ እቅድ ስኬት ጉልህ ሚና እንዳለው ተገለፀ",
    "publisher": "(ኢ.ፕ.ድ)",
    "content": "የትራንስፖርት እና ሎጂስቲክስ ዘርፍ ለሀገር በቀል ኢኮኖሚ እቅድ ስኬት የሚኖረው ሚና ከፍተኛ በመሆኑ በዘርፉ የተጀመሩ ስራዎች ተጠናክረው ሊቀጥሉ እንደሚገባ ተገለፀ፡ የትራንስፖርት እና ሎጂስቲክስ ዘርፍ የ2015 በጀት አመት እቅድ አፈፃፀም ግምገማ በጅግጅጋ እየተካሄደ ነው። በመድረኩ የትራንስፖርት እና ሎጂስቲክስ ዘርፍ የ2015 በጀት አመት እቅድ ፣  የአገልግሎት አሰጣጥ ጥራትና ተደራሽነት፣ የመሰረተ ልማት ስራዎች፣ የቁጥጥርና ክትትል ተግባራት አፈፃፀሞች ቀርበዋል፡፡ በበጀት አመቱ በዘርፉ ያጋጠሙ ችግሮችና የተወሰዱ መፍትሔዎች እንዲሁም በቀጣይ ትኩረት የሚደረግባቸው ጉዳዮችም ተለይተው ቀርበዋል፡፡ የትራንስፖርት እና ሎጅስትክ ሚኒስትሩ ዶ/ር አለሙ ስሜ  በዘርፉ የተመዘገቡ አፈፃፀሞች አበረታች መሆናቸውን ገልጸው የአገልግሎት አሰጣጥና መሰረተ ልማት ጥራት ለማስጠበቅና የአገልግሎት ተደራሽነትና ቅልጥፍናን ለማሻሻል በትኩረት ሊሰራ ይገባል ብለዋል፡፡ የባቡር ትራንስፖርት አቅምን ማሳደግ፣ የብዙሃን ትራንስፖርት ማስፋፋት፣ በዘርፉ የሚሰጡ አገልግሎቶችን ማዘመንና የአረንጓዴ ትራንስፖርትን የማስፋት ስራዎች ተጠናክረው ሊቀጥሉ እንደሚገባም ዶ/ር አለሙ ስሜ ጨምረው አንስተዋል፡፡ በተጨማሪም የሎጂስቲክስ ወጪን በመቀነስና ቅልጥፍናውን በመጨመር የኢትጵያን የወጪ ገቢ ንግድ ተወዳዳሪ ማድረግ ይገባል ያሉ ሲሆን ዘርፉ ለሀገር በቀል ኢኮኖሚ እድገት ሊያበረክት በሚገባው አስተዋፅኦ ልክ ሊሰራበት እንደሚገባ ገልፀዋል፡፡ የሶማሊ ክልል ንግድና ትራንስፖርት ቢሮ ሀላፊ አቶ መሀመድ አሊ በበኩላቸው ዘርፉ ለሀገር ኢኮኖሚ እድገት የሚጠበቅበትን ድርሻ እንዲወጣ ለማድረግ የተጀመሩ ስራዎች ተጠናክረው እንደሚቀጥሉ ጠቁመው የትንስፖርት አቅርቦትን ለማሻሻል፣ የተገልጋዮችን እርካታ ለማረጋገጥ፣ የመንገድ ትራፊክ አደጋን ለመቀነስ፣ ዘርፉን ለማዘመንና ውጤታማ ለማድረግ እንደ ክልል በትኩረት እየሰራን እንገኛለን ብለዋል፡፡",
    "author": "",
    "date": "ነሀሴ 2 ቀን 2015 ዓ.ም"
  }
]